[{"id": "Art. 1.", "content": "Art. 1. 1. Ustawa reguluje ustanawianie, przeniesienie i wyga\u015bni\u0119cie zastawu rejestrowego, przedmiot tego zastawu, prawa i obowi\u0105zki zastawcy i zastawnika, zbieg zastawu rejestrowego z innym ograniczonym prawem rzeczowym, zaspakajanie zastawnika oraz prowadzenie rejestru zastaw\u00f3w. 2. W sprawach nieuregulowanych w niniejszej ustawie do zastawu rejestrowego stosuje si\u0119 przepisy Kodeksu cywilnego."}, {"id": "Art. 2.", "content": "Art. 2. 1. Do ustanowienia zastawu rejestrowego s\u0105 wymagane umowa o ustanowienie tego zastawu (umowa zastawnicza) mi\u0119dzy osob\u0105 uprawnion\u0105 do rozporz\u0105dzania przedmiotem zastawu (zastawc\u0105) a wierzycielem (zastawnikiem) oraz wpis do rejestru zastaw\u00f3w. 2. Rzeczy obci\u0105\u017cone zastawem rejestrowym, a tak\u017ce papiery warto\u015bciowe lub inne dokumenty dotycz\u0105ce praw obci\u0105\u017conych takim zastawem mog\u0105 by\u0107 pozostawione w posiadaniu zastawcy lub osoby trzeciej wskazanej w umowie o ustanowienie zastawu rejestrowego, je\u017celi wyrazi\u0142a ona na to zgod\u0119. 3. Je\u017celi zastawca by\u0142 nieuprawniony do rozporz\u0105dzania rzecz\u0105, do ochrony zastawnika dzia\u0142aj\u0105cego w dobrej wierze stosuje si\u0119 odpowiednio przepisy o ochronie nabywcy rzeczy ruchomej w dobrej wierze, a wpis zastawu rejestrowego do rejestru zastaw\u00f3w jest r\u00f3wnoznaczny z wydaniem rzeczy. 4. Do ustanowienia zastawu rejestrowego zabezpieczaj\u0105cego wierzytelno\u015bci z tytu\u0142u d\u0142u\u017cnych papier\u00f3w warto\u015bciowych emitowanych w serii, zamiast umowy, Opracowano na podstawie: t.j. Dz. U. z 2018 r. poz. 2017. \u00a9Kancelaria Sejmu  s. 2/16 02.11.2018 o kt\u00f3rej mowa w ust. 1, jest wymagana umowa zastawnicza mi\u0119dzy zastawc\u0105 i administratorem zastawu, o kt\u00f3rym mowa w art. 4 ust. 4."}, {"id": "Art. 3.", "content": "Art. 3. 1. Umowa zastawnicza powinna by\u0107 pod rygorem niewa\u017cno\u015bci zawarta na pi\u015bmie. Do um\u00f3w o ustanowienie zastawu rejestrowego na wierzytelno\u015bciach i prawach nie stosuje si\u0119 przepis\u00f3w o formie pisemnej szczeg\u00f3lnej okre\u015blonej w odr\u0119bnych przepisach. 2. Umowa zastawnicza powinna okre\u015bla\u0107 co najmniej: 1) dat\u0119 zawarcia umowy; 2) imi\u0119 i nazwisko (nazw\u0119) oraz miejsce zamieszkania (siedzib\u0119) i adres zastawnika, zastawcy oraz d\u0142u\u017cnika, je\u017celi nie jest on zastawc\u0105; 3) przedmiot zastawu w spos\u00f3b odpowiadaj\u0105cy jego w\u0142a\u015bciwo\u015bciom; 4) wierzytelno\u015b\u0107 zabezpieczon\u0105 zastawem \u2013 przez oznaczenie stosunku prawnego, z kt\u00f3rego ta wierzytelno\u015b\u0107 wynika lub mo\u017ce wynika\u0107, oraz najwy\u017cszej sumy zabezpieczenia. 3. (uchylony)"}, {"id": "Art. 4.", "content": "Art. 4. 1. W razie zabezpieczenia: 1) wierzytelno\u015bci przys\u0142uguj\u0105cej dw\u00f3m lub wi\u0119cej wierzycielom, 2) dw\u00f3ch lub wi\u0119cej wierzytelno\u015bci wynikaj\u0105cych z um\u00f3w, 3) wierzytelno\u015bci obj\u0119tej uk\u0142adem w post\u0119powaniu upad\u0142o\u015bciowym albo restrukturyzacyjnym \u2013 jeden z wierzycieli wskazany w umowie zawartej z pozosta\u0142ymi wierzycielami lub w uk\u0142adzie, mo\u017ce by\u0107 upowa\u017cniony do zabezpieczenia zastawem rejestrowym wierzytelno\u015bci przys\u0142uguj\u0105cych pozosta\u0142ym wierzycielom i do wykonywania we w\u0142asnym imieniu, ale na ich rachunek, praw i obowi\u0105zk\u00f3w zastawnika wynikaj\u0105cych z umowy zastawniczej i przepis\u00f3w prawa (administrator zastawu). 2. Przepis ust. 1 stosuje si\u0119 r\u00f3wnie\u017c w przypadku przeniesienia cz\u0119\u015bci wierzytelno\u015bci zabezpieczonej zastawem rejestrowym na inn\u0105 osob\u0119. 3. Zastaw rejestrowy zabezpieczaj\u0105cy wierzytelno\u015bci z tytu\u0142u d\u0142u\u017cnych papier\u00f3w warto\u015bciowych emitowanych w serii mo\u017ce by\u0107 ustanowiony na rzecz wszystkich wierzycieli bez imiennego ich wskazania. 4. W przypadku zastawu, o kt\u00f3rym mowa w ust. 3, obowi\u0105zkowe jest ustanowienie administratora zastawu, na podstawie umowy mi\u0119dzy emitentem \u00a9Kancelaria Sejmu  s. 3/16 02.11.2018 i administratorem zastawu. Administrator zastawu nie musi by\u0107 wierzycielem z tytu\u0142u d\u0142u\u017cnych papier\u00f3w warto\u015bciowych emitowanych w serii."}, {"id": "Art. 5.", "content": "Art. 5. Zastawem rejestrowym mo\u017cna zabezpieczy\u0107 wierzytelno\u015b\u0107 pieni\u0119\u017cn\u0105 wyra\u017con\u0105 w pieni\u0105dzu polskim lub walucie obcej."}, {"id": "Art. 6.", "content": "Art. 6. Zastaw rejestrowy mo\u017ce zabezpiecza\u0107 dwie lub wi\u0119cej wierzytelno\u015bci wynikaj\u0105ce z um\u00f3w przys\u0142uguj\u0105cych jednemu wierzycielowi. Wierzytelno\u015bci te okre\u015bla umowa zastawnicza."}, {"id": "Art. 6a.", "content": "Art. 6a. Zastaw rejestrowy zabezpiecza odsetki, roszczenia uboczne wskazane przez strony w umowie zastawniczej oraz koszty zaspokojenia zastawnika mieszcz\u0105ce si\u0119 w sumie wymienionej we wpisie zastawu."}, {"id": "Art. 7.", "content": "Art. 7. 1. Przedmiotem zastawu rejestrowego mog\u0105 by\u0107 rzeczy ruchome i zbywalne prawa maj\u0105tkowe, z wyj\u0105tkiem: 1) praw mog\u0105cych by\u0107 przedmiotem hipoteki; 2) wierzytelno\u015bci na kt\u00f3rych ustanowiono hipotek\u0119; 3) statk\u00f3w morskich oraz statk\u00f3w w budowie mog\u0105cych by\u0107 przedmiotem hipoteki morskiej. 2. Zastawem rejestrowym mo\u017cna w szczeg\u00f3lno\u015bci obci\u0105\u017cy\u0107: 1) rzeczy oznaczone co do to\u017csamo\u015bci; 2) rzeczy oznaczone co do gatunku, je\u017celi w umowie zastawniczej okre\u015blona zostanie ich ilo\u015b\u0107 oraz spos\u00f3b wyodr\u0119bnienia od innych rzeczy tego samego gatunku; 3) zbi\u00f3r rzeczy ruchomych lub praw, stanowi\u0105cy ca\u0142o\u015b\u0107 gospodarcz\u0105, cho\u0107by jego sk\u0142ad by\u0142 zmienny; 4) wierzytelno\u015bci; 5) prawa na dobrach niematerialnych; 6) prawa z papier\u00f3w warto\u015bciowych; \u00a9Kancelaria Sejmu  s. 4/16 02.11.2018 7) prawa z nieb\u0119d\u0105cych papierami warto\u015bciowymi instrument\u00f3w finansowych w rozumieniu ustawy z dnia 29 lipca 2005 r. o obrocie instrumentami finansowymi (Dz. U. z 2017 r. poz. 1768, z p\u00f3\u017an. zm.1)). 3. Zastaw rejestrowy mo\u017ce by\u0107 ustanowiony tak\u017ce w\u00f3wczas, gdy zastawca nab\u0119dzie przedmiot zastawu w przysz\u0142o\u015bci. Obci\u0105\u017cenie zastawem rejestrowym takiego przedmiotu zastawu staje si\u0119 skuteczne z chwil\u0105 jego nabycia przez zastawc\u0119."}, {"id": "Art. 8.", "content": "Art. 8. 1. Obci\u0105\u017cenie rzeczy zastawem rejestrowym pozostaje w mocy bez wzgl\u0119du na zmiany, kt\u00f3rym mo\u017ce ona ulega\u0107 w toku przetwarzania, a w razie po\u0142\u0105czenia lub pomieszania rzeczy obci\u0105\u017conej z innymi rzeczami ruchomymi w taki spos\u00f3b, \u017ce przywr\u00f3cenie stanu poprzedniego by\u0142oby niemo\u017cliwe albo zwi\u0105zane z nadmiernymi trudno\u015bciami lub kosztami, zastaw rejestrowy obci\u0105\u017ca ca\u0142o\u015b\u0107 rzeczy po\u0142\u0105czonych lub pomieszanych. 2. Je\u017celi rzeczy po\u0142\u0105czone lub pomieszane w spos\u00f3b okre\u015blony w ust. 1 by\u0142y obci\u0105\u017cone zastawami rejestrowymi, zastawy te pozostaj\u0105 w mocy i obci\u0105\u017caj\u0105 ca\u0142o\u015b\u0107 rzeczy po\u0142\u0105czonych lub pomieszanych, a o pierwsze\u0144stwie tych zastaw\u00f3w rozstrzyga si\u0119 zgodnie z art. 16."}, {"id": "Art. 9.", "content": "Art. 9. 1. Je\u017celi rzecz ruchoma obci\u0105\u017cona zastawem rejestrowym sta\u0142a si\u0119 cz\u0119\u015bci\u0105 sk\u0142adow\u0105 nieruchomo\u015bci, zastaw rejestrowy wygasa. Je\u017celi rzecz ruchoma wchodz\u0105ca w sk\u0142ad zbioru rzeczy ruchomych, obci\u0105\u017cona zastawem rejestrowym, sta\u0142a si\u0119 cz\u0119\u015bci\u0105 sk\u0142adow\u0105 nieruchomo\u015bci, zastaw rejestrowy wygasa w stosunku do tej rzeczy. 2. W przypadku, o kt\u00f3rym mowa w ust. 1, zastawnik mo\u017ce \u017c\u0105da\u0107 od w\u0142a\u015bciciela nieruchomo\u015bci ustanowienia hipoteki na tej nieruchomo\u015bci do wysoko\u015bci warto\u015bci rzeczy przy\u0142\u0105czonej. 3. Na wniosek zastawnika s\u0105d prowadz\u0105cy ksi\u0119g\u0119 wieczyst\u0105 wpisuje ostrze\u017cenie o wytoczonym pow\u00f3dztwie o ustanowienie hipoteki. 4. Przepisy ust. 1\u20133 stosuje si\u0119 odpowiednio do sk\u0142adnik\u00f3w statku w budowie obci\u0105\u017conych zastawem rejestrowym po wpisaniu statku w budowie do rejestru okr\u0119towego. \u00a9Kancelaria Sejmu  s. 5/16 02.11.2018"}, {"id": "Art. 10.", "content": "Art. 10. 1. Je\u017celi umowa zastawnicza nie stanowi inaczej, zastaw rejestrowy obejmuje rzeczy, prawa lub sk\u0142adniki zbioru rzeczy lub praw, kt\u00f3re wesz\u0142y w miejsce pierwotnego przedmiotu zastawu jako ich surogat, chyba \u017ce zmiana przedmiotu zastawu rejestrowego powoduje pokrzywdzenie zastawnika. Zmieniony przedmiot zastawu rejestrowego ujawnia si\u0119 w rejestrze zastaw\u00f3w na wniosek zastawcy lub zastawnika. 2. Je\u017celi umowa zastawnicza nie stanowi inaczej, zastaw rejestrowy obejmuje przys\u0142uguj\u0105ce zastawcy roszczenia o odszkodowanie z tytu\u0142u utraty, zniszczenia, uszkodzenia lub obni\u017cenia warto\u015bci przedmiotu zastawu rejestrowego."}, {"id": "Art. 11.", "content": "Art. 11. 1. Je\u017celi umowa zastawnicza nie stanowi inaczej, zastawca: 1) mo\u017ce korzysta\u0107 z przedmiotu zastawu rejestrowego zgodnie z jego spo\u0142eczno--gospodarczym przeznaczeniem; 2) powinien dba\u0107 o zachowanie przedmiotu zastawu rejestrowego w stanie nie gorszym ni\u017c wynikaj\u0105cy z prawid\u0142owego u\u017cywania; 3) w wyznaczonym przez zastawnika stosownym terminie obowi\u0105zany jest umo\u017cliwi\u0107 zastawnikowi zbadanie stanu przedmiotu zastawu rejestrowego. 2. Przepis ust. 1 stosuje si\u0119 odpowiednio do osoby trzeciej, w kt\u00f3rej posiadaniu znajduje si\u0119 przedmiot zastawu rejestrowego, zgodnie z postanowieniami umowy zastawniczej."}, {"id": "Art. 12.", "content": "Art. 12. 1. W razie ustanowienia zastawu rejestrowego na poje\u017adzie mechanicznym podlegaj\u0105cym rejestracji, zastaw ten zostaje r\u00f3wnie\u017c odnotowany w dowodzie rejestracyjnym pojazdu. 2. Minister w\u0142a\u015bciwy do spraw transportu okre\u015bli, w drodze rozporz\u0105dzenia, tryb dokonywania adnotacji, o kt\u00f3rej mowa w ust. 1."}, {"id": "Art. 13.", "content": "Art. 13. Zbycie przedmiotu zastawu rejestrowego powoduje wyga\u015bni\u0119cie tego zastawu, je\u017celi: 1) nabywca nie wiedzia\u0142 i przy zachowaniu nale\u017cytej staranno\u015bci nie m\u00f3g\u0142 wiedzie\u0107 o istnieniu zastawu rejestrowego w chwili wydania mu rzeczy lub przej\u015bcia na niego prawa obci\u0105\u017conego zastawem rejestrowym albo \u00a9Kancelaria Sejmu  s. 6/16 02.11.2018 2) rzecz obci\u0105\u017con\u0105 zastawem rejestrowym zalicza si\u0119 do rzeczy zbywanych zwykle w zakresie dzia\u0142alno\u015bci gospodarczej zastawcy i rzecz ta zosta\u0142a wydana nabywcy, chyba \u017ce nabywca naby\u0142 rzecz w celu pokrzywdzenia zastawnika."}, {"id": "Art. 14.", "content": "Art. 14. 1. W umowie zastawniczej dopuszczalne jest zastrze\u017cenie, przez kt\u00f3re zastawca zobowi\u0105zuje si\u0119 wzgl\u0119dem zastawnika, \u017ce przed wyga\u015bni\u0119ciem zastawu rejestrowego nie dokona zbycia lub obci\u0105\u017cenia przedmiotu zastawu. 2. Zbycie lub obci\u0105\u017cenie przedmiotu zastawu rejestrowego, dokonane wbrew zastrze\u017ceniu, o kt\u00f3rym mowa w ust. 1, jest wa\u017cne, je\u017celi osoba, na kt\u00f3rej rzecz zastawca dokona\u0142 zbycia lub obci\u0105\u017cenia, nie wiedzia\u0142a i przy zachowaniu nale\u017cytej staranno\u015bci nie mog\u0142a wiedzie\u0107 o tym zastrze\u017ceniu w chwili zawarcia umowy z zastawc\u0105. 3. W razie zbycia lub obci\u0105\u017cenia przedmiotu zastawu rejestrowego wbrew zastrze\u017ceniu, o kt\u00f3rym mowa w ust. 1, zastawnik mo\u017ce \u017c\u0105da\u0107 natychmiastowego zaspokojenia wierzytelno\u015bci zabezpieczonej tym zastawem."}, {"id": "Art. 15.", "content": "Art. 15. Ograniczone prawo rzeczowe powsta\u0142e p\u00f3\u017aniej nie mo\u017ce by\u0107 wykonywane z uszczerbkiem dla ustanowionego wcze\u015bniej zastawu rejestrowego."}, {"id": "Art. 16.", "content": "Art. 16. Je\u017celi ten sam przedmiot jest obci\u0105\u017cony wi\u0119cej ni\u017c jednym zastawem rejestrowym, o pierwsze\u0144stwie tych zastaw\u00f3w rozstrzyga dzie\u0144 z\u0142o\u017cenia wniosku o wpis do rejestru zastaw\u00f3w. Za dzie\u0144 z\u0142o\u017cenia tego wniosku uwa\u017ca si\u0119 dzie\u0144 jego wp\u0142ywu do s\u0105du prowadz\u0105cego rejestr zastaw\u00f3w. Wnioski, kt\u00f3re wp\u0142yn\u0119\u0142y tego samego dnia, uwa\u017ca si\u0119 za z\u0142o\u017cone r\u00f3wnocze\u015bnie."}, {"id": "Art. 17.", "content": "Art. 17. 1. Przeniesienie zastawu rejestrowego mo\u017ce by\u0107 dokonane tylko wraz z przeniesieniem wierzytelno\u015bci zabezpieczonej tym zastawem. Przeniesienie zastawu rejestrowego jest skuteczne od daty wpisu nabywcy do rejestru zastaw\u00f3w. 2. Przeniesienie zastawu rejestrowego przys\u0142uguj\u0105cego administratorowi zastawu jest skuteczne od chwili wpisu do rejestru zastaw\u00f3w nowego zastawnika upowa\u017cnionego do pe\u0142nienia funkcji administratora zastawu zgodnie z art. 4 ust. 1. \u00a9Kancelaria Sejmu  s. 7/16 02.11.2018"}, {"id": "Art. 18.", "content": "Art. 18. 1. Wyga\u015bni\u0119cie wierzytelno\u015bci zabezpieczonej zastawem rejestrowym powoduje wyga\u015bni\u0119cie zastawu, z zastrze\u017ceniem ust. 2. 2. Zastaw rejestrowy nie wygasa, je\u017celi umowa zastawnicza tak stanowi i okre\u015bla co najmniej: 1) stosunek prawny, z kt\u00f3rego wynika lub mo\u017ce wynika\u0107 nowa wierzytelno\u015b\u0107; 2) termin, w kt\u00f3rym powinien powsta\u0107 nowy stosunek prawny, nie d\u0142u\u017cszy jednak ni\u017c 6 miesi\u0119cy od dnia wyga\u015bni\u0119cia wierzytelno\u015bci zabezpieczonej zastawem; 3) najwy\u017csz\u0105 sum\u0119 zabezpieczenia dla nowej wierzytelno\u015bci, przy czym suma ta nie mo\u017ce by\u0107 wy\u017csza od ujawnionej w rejestrze. 3. Je\u017celi w terminie, o kt\u00f3rym mowa w ust. 2 pkt 2, nie powstanie stosunek prawny, z kt\u00f3rego wynika nowa wierzytelno\u015b\u0107 zabezpieczona zastawem rejestrowym, zastaw rejestrowy wygasa z up\u0142ywem tego terminu, a zastawnik ma obowi\u0105zek niezw\u0142ocznego dokonania czynno\u015bci niezb\u0119dnych do z\u0142o\u017cenia wniosku o wykre\u015blenie zastawu z rejestru zastaw\u00f3w. 4. W przypadku okre\u015blonym w ust. 3, wniosek o wykre\u015blenie zastawu mo\u017ce z\u0142o\u017cy\u0107 zastawnik lub zastawca, kt\u00f3ry do\u0142\u0105cza do wniosku pisemne o\u015bwiadczenie zastawnika o wyra\u017ceniu zgody na wykre\u015blenie zastawu."}, {"id": "Art. 18a.", "content": "Art. 18a. Zastaw rejestrowy wygasa i podlega wykre\u015bleniu z rejestru zastaw\u00f3w po up\u0142ywie dwudziestu lat od chwili wpisu, chyba \u017ce strony postanowi\u0105 o utrzymaniu zastawu na czas dalszy, nie d\u0142u\u017cszy ni\u017c dziesi\u0119\u0107 lat, i do rejestru zastaw\u00f3w zostanie z\u0142o\u017cona zmiana umowy zastawniczej. S\u0105d dokonuje wykre\u015blenia z urz\u0119du."}, {"id": "Art. 19.", "content": "Art. 19. 1. W przypadku wyga\u015bni\u0119cia zastawu rejestrowego podlega on wykre\u015bleniu z rejestru zastaw\u00f3w. 2. Wykre\u015blenie zastawu rejestrowego z rejestru zastaw\u00f3w powoduje wyga\u015bni\u0119cie zastawu, o ile zastaw nie wygas\u0142 wcze\u015bniej. 3. Zastaw rejestrowy podlega wykre\u015bleniu z rejestru zastaw\u00f3w na wniosek: 1) zastawnika; 2) zastawcy, kt\u00f3ry do\u0142\u0105cza do wniosku pisemne o\u015bwiadczenie zastawnika o wyga\u015bni\u0119ciu wierzytelno\u015bci zabezpieczonej zastawem rejestrowym lub zrzeczeniu si\u0119 tego zabezpieczenia albo prawomocny wyrok s\u0105du ustalaj\u0105cy wyga\u015bni\u0119cie zastawu rejestrowego; \u00a9Kancelaria Sejmu  s. 8/16 02.11.2018 3) osoby, kt\u00f3ra naby\u0142a przedmiot zastawu rejestrowego i kt\u00f3ra do\u0142\u0105czy\u0142a do wniosku: a) o\u015bwiadczenie zastawnika o wyra\u017ceniu zgody na wykre\u015blenie zastawu rejestrowego z rejestru zastaw\u00f3w albo b) za\u015bwiadczenie komornika lub innego organu egzekucyjnego o nabyciu przedmiotu zastawu rejestrowego w post\u0119powaniu egzekucyjnym, albo c) za\u015bwiadczenie s\u0119dziego komisarza o nabyciu przedmiotu zastawu rejestrowego w post\u0119powaniu upad\u0142o\u015bciowym, albo d) prawomocne orzeczenie stwierdzaj\u0105ce nieistnienie zastawu rejestrowego lub wskaza\u0142a jego oznaczenie, gdy nie by\u0142a stron\u0105 w sprawie."}, {"id": "Art. 20.", "content": "Art. 20. Wierzytelno\u015b\u0107 zabezpieczona zastawem rejestrowym podlega zaspokojeniu z przedmiotu tego zastawu z pierwsze\u0144stwem przed innymi wierzytelno\u015bciami, chyba \u017ce przepis szczeg\u00f3lny stanowi inaczej."}, {"id": "Art. 21.", "content": "Art. 21. Zaspokojenie zastawnika z przedmiotu zastawu rejestrowego nast\u0119puje w drodze s\u0105dowego post\u0119powania egzekucyjnego, o ile przepisy niniejszej ustawy nie stanowi\u0105 inaczej."}, {"id": "Art. 21a.", "content": "Art. 21a. Od chwili zaj\u0119cia przedmiotu zastawu rejestrowego przez komornika lub inny organ egzekucyjny zastawnik nie mo\u017ce podejmowa\u0107 czynno\u015bci maj\u0105cych na celu zaspokojenie na podstawie przepis\u00f3w art. 22\u201327."}, {"id": "Art. 22.", "content": "Art. 22. 1. Umowa zastawnicza mo\u017ce przewidywa\u0107 zaspokojenie zastawnika przez przej\u0119cie przez niego na w\u0142asno\u015b\u0107 przedmiotu zastawu rejestrowego, je\u017celi: 1) zastaw rejestrowy ustanowiony zosta\u0142 na instrumentach finansowych zapisanych na rachunku papier\u00f3w warto\u015bciowych lub na innym rachunku w rozumieniu ustawy z dnia 29 lipca 2005 r. o obrocie instrumentami finansowymi; 2) przedmiotem zastawu rejestrowego s\u0105 rzeczy wyst\u0119puj\u0105ce powszechnie w obrocie towarowym; 3) przedmiotem zastawu rejestrowego s\u0105 rzeczy, wierzytelno\u015bci i prawa lub zbiory rzeczy lub praw stanowi\u0105ce ca\u0142o\u015b\u0107 gospodarcz\u0105, a strony w umowie zastawniczej \u00a9Kancelaria Sejmu  s. 9/16 02.11.2018 \u015bci\u015ble oznaczy\u0142y warto\u015b\u0107 przedmiotu zastawu albo okre\u015bli\u0142y spos\u00f3b ustalenia jego warto\u015bci dla zaspokojenia zastawnika; 4) przedmiotem zastawu rejestrowego jest wierzytelno\u015b\u0107 z rachunku bankowego. 2. Przej\u0119cie na w\u0142asno\u015b\u0107 przedmiotu zastawu rejestrowego nast\u0119puje po up\u0142ywie terminu wykonania zobowi\u0105zania, kt\u00f3re zosta\u0142o zabezpieczone tym zastawem, z dniem: 1) zapisania instrument\u00f3w finansowych odpowiednio na rachunku papier\u00f3w warto\u015bciowych lub innym rachunku \u2013 w przypadku okre\u015blonym w ust. 1 pkt 1; 2) z\u0142o\u017cenia przez zastawnika o\u015bwiadczenia na pi\u015bmie o przej\u0119ciu tego przedmiotu na w\u0142asno\u015b\u0107 \u2013 w przypadku okre\u015blonym w ust. 1 pkt 2 i 3; 3) pobrania przez zastawnika prowadz\u0105cego rachunek bankowy \u015brodk\u00f3w znajduj\u0105cych si\u0119 na tym rachunku \u2013 w przypadku okre\u015blonym w ust. 1 pkt 4."}, {"id": "Art. 23.", "content": "Art. 23. 1. Je\u017celi umowa zastawnicza przewiduje zaspokojenie zastawnika w drodze przej\u0119cia na w\u0142asno\u015b\u0107 przedmiotu zastawu rejestrowego, a zastaw ten ustanowiono na dopuszczonych do obrotu zorganizowanego, w rozumieniu ustawy z dnia 29 lipca 2005 r. o obrocie instrumentami finansowymi, instrumentach finansowych, o kt\u00f3rych mowa w art. 22 ust. 1 pkt 1, warto\u015b\u0107 przej\u0119tych instrument\u00f3w finansowych ustala si\u0119 po kursie notowa\u0144 z ko\u0144ca dnia przej\u0119cia. Je\u017celi w tym dniu nie notowano tych instrument\u00f3w finansowych, warto\u015b\u0107 t\u0119 ustala si\u0119 po kursie z ko\u0144ca dnia ostatniego ich notowania. 2. Je\u017celi umowa zastawnicza przewiduje zaspokojenie zastawnika w drodze przej\u0119cia na w\u0142asno\u015b\u0107 rzeczy obci\u0105\u017conych zastawem rejestrowym, wyst\u0119puj\u0105cych powszechnie w obrocie towarowym, warto\u015b\u0107 przej\u0119tych rzeczy ustala si\u0119 na podstawie \u015bredniej ceny tych rzeczy z dnia przej\u0119cia. 3. Wierzytelno\u015b\u0107 zabezpieczona zastawem rejestrowym ulega zaspokojeniu do wysoko\u015bci warto\u015bci przedmiotu zastawu rejestrowego przej\u0119tego na w\u0142asno\u015b\u0107 przez zastawnika. Je\u017celi warto\u015b\u0107 przedmiotu zastawu rejestrowego przewy\u017csza wysoko\u015b\u0107 wierzytelno\u015bci zabezpieczonej zastawem rejestrowym, zastawnik jest zobowi\u0105zany do uiszczenia kwoty nadwy\u017cki w terminie 14 dni od dnia przej\u0119cia."}, {"id": "Art. 24.", "content": "Art. 24. 1. Umowa zastawnicza mo\u017ce przewidywa\u0107 r\u00f3wnie\u017c, \u017ce zaspokojenie zastawnika nast\u0105pi przez sprzeda\u017c przedmiotu zastawu rejestrowego w drodze \u00a9Kancelaria Sejmu  s. 10/16 02.11.2018 przetargu publicznego, kt\u00f3ry przeprowadzi notariusz lub komornik, w terminie 14 dni od dnia z\u0142o\u017cenia przez zastawnika wniosku o dokonanie sprzeda\u017cy. 2. Minister Sprawiedliwo\u015bci okre\u015bli, w drodze rozporz\u0105dzenia, miejsce, warunki, spos\u00f3b i koszty przeprowadzenia sprzeda\u017cy, o kt\u00f3rej mowa w ust. 1, maj\u0105c na uwadze rodzaj przedmiotu zastawu rejestrowego, interesy zastawnika i zastawcy oraz bezpiecze\u0144stwo obrotu. 3. Sprzeda\u017c przedmiotu zastawu rejestrowego, o kt\u00f3rej mowa w ust. 1, ma takie same skutki, jak sprzeda\u017c w post\u0119powaniu egzekucyjnym."}, {"id": "Art. 25.", "content": "Art. 25. 1. Bezpo\u015brednio przed podj\u0119ciem czynno\u015bci maj\u0105cych na celu zaspokojenie zastawnika z przedmiotu zastawu rejestrowego, o kt\u00f3rych mowa w art. 22 i art. 24, zastawnik powinien na pi\u015bmie zawiadomi\u0107 zastawc\u0119 o zamierzonym podj\u0119ciu dzia\u0142a\u0144 zmierzaj\u0105cych do zaspokojenia jego roszcze\u0144 wynikaj\u0105cych z zastawu rejestrowego. 2. Zastawca mo\u017ce w ci\u0105gu 7 dni od dnia zawiadomienia, o kt\u00f3rym mowa w ust. 1, zaspokoi\u0107 zastawnika b\u0105d\u017a wyst\u0105pi\u0107 do s\u0105du z pow\u00f3dztwem o ustalenie, \u017ce wierzytelno\u015b\u0107 nie istnieje albo nie jest wymagalna w ca\u0142o\u015bci lub w cz\u0119\u015bci. 3. Je\u017celi pow\u00f3dztwo zosta\u0142o wniesione po up\u0142ywie terminu, o kt\u00f3rym mowa w ust. 2, zabezpieczenie roszczenia jest niedopuszczalne. 4. Je\u017celi przedmiotem zastawu rejestrowego jest zbi\u00f3r rzeczy ruchomych lub praw, stanowi\u0105cy ca\u0142o\u015b\u0107 gospodarcz\u0105, a wierzytelno\u015b\u0107 zabezpieczona sta\u0142a si\u0119 wymagalna, zastawnik mo\u017ce w pisemnym zawiadomieniu \u017c\u0105da\u0107 od zastawcy zabezpieczenia roszcze\u0144 przez przeprowadzenie spisu z natury sk\u0142adnik\u00f3w maj\u0105tkowych przedmiotu zastawu rejestrowego, w spos\u00f3b okre\u015blony przez strony umowy zastawniczej. 5. Od chwili zawiadomienia, o kt\u00f3rym mowa w ust. 1 i 4, zastawca nie mo\u017ce bez zgody zastawnika rozporz\u0105dza\u0107 przedmiotem zastawu ani jego sk\u0142adnikami maj\u0105tkowymi."}, {"id": "Art. 26.", "content": "Art. 26. Zastawnik mo\u017ce \u017c\u0105da\u0107 od d\u0142u\u017cnika, nawet je\u017celi nie jest on zastawc\u0105 zabezpieczenia roszcze\u0144 jeszcze przed up\u0142ywem terminu spe\u0142nienia \u015bwiadczenia, je\u017celi spe\u0142nienie \u015bwiadczenia jest zagro\u017cone."}, {"id": "Art. 27.", "content": "Art. 27. 1. Je\u017celi zastaw rejestrowy ustanowiono na zbiorze rzeczy lub praw, stanowi\u0105cych ca\u0142o\u015b\u0107 gospodarcz\u0105, a umowa zastawnicza dopuszcza zaspokojenie \u00a9Kancelaria Sejmu  s. 11/16 02.11.2018 zastawnika z dochod\u00f3w przedsi\u0119biorstwa zastawcy, przedsi\u0119biorstwo to mo\u017ce by\u0107 przej\u0119te w zarz\u0105d. W umowie zastawniczej nale\u017cy okre\u015bli\u0107 wymogi, jakie powinien spe\u0142nia\u0107 zarz\u0105dca takiego przedsi\u0119biorstwa. Zarz\u0105d mo\u017ce by\u0107 r\u00f3wnie\u017c wykonywany przez zastawnika. 2. Je\u017celi umowa zastawnicza nie stanowi inaczej, do zarz\u0105du nad przedsi\u0119biorstwem zastawcy stosuje si\u0119 odpowiednio przepisy Kodeksu post\u0119powania cywilnego o egzekucji przez zarz\u0105d przymusowy, przy czym zastawnik jest odpowiedzialny solidarnie z zarz\u0105dc\u0105 za szkody wyrz\u0105dzone zastawcy przez zarz\u0105dc\u0119. 3. Przedsi\u0119biorstwo, o kt\u00f3rym mowa w ust. 1, mo\u017ce by\u0107 na \u017c\u0105danie zastawnika wydzier\u017cawione w celu zaspokojenia jego wierzytelno\u015bci z czynszu, je\u017celi umowa zastawnicza tak stanowi. W umowie zastawniczej mo\u017cna zastrzec, \u017ce do zawarcia umowy dzier\u017cawy jest potrzebna zgoda zastawnika. Je\u017celi na podstawie umowy zastawniczej do zawarcia umowy dzier\u017cawy upowa\u017cniony jest zastawnik, przed zawarciem umowy dzier\u017cawy powinien on udost\u0119pni\u0107 zastawcy projekt umowy dzier\u017cawy. Zastawnik jest odpowiedzialny solidarnie z dzier\u017cawc\u0105 za szkody wyrz\u0105dzone zastawcy przez dzier\u017cawc\u0119."}, {"id": "Art. 36.", "content": "Art. 36. 1. Rejestr zastaw\u00f3w s\u0142u\u017cy do dokonywania wpis\u00f3w przewidzianych przez niniejsz\u0105 ustaw\u0119. 1a. W sprawach o wpis do rejestru zastaw\u00f3w wed\u0142ug przepis\u00f3w ustawy jurysdykcja krajowa jest wy\u0142\u0105czna. 2. Rejestr zastaw\u00f3w prowadz\u0105 s\u0105dy rejonowe (s\u0105dy gospodarcze). 3. S\u0105dem miejscowo w\u0142a\u015bciwym dla dokonania wpisu jest s\u0105d, w kt\u00f3rego okr\u0119gu znajduje si\u0119 miejsce zamieszkania (siedziba) zastawcy. 4. S\u0105d, kt\u00f3ry dokona\u0142 wpisu zastawu rejestrowego do rejestru zastaw\u00f3w, pozostaje w\u0142a\u015bciwy dla dokonania dalszych wpis\u00f3w dotycz\u0105cych tego zastawu. 5. S\u0105dy wsp\u00f3\u0142pracuj\u0105 z Szefem Krajowego Centrum Informacji Kryminalnych w zakresie niezb\u0119dnym do realizacji jego zada\u0144 ustawowych. \u00a9Kancelaria Sejmu  s. 12/16 02.11.2018"}, {"id": "Art. 37.", "content": "Art. 37. 1. Rejestr zastaw\u00f3w, wraz z dokumentami z\u0142o\u017conymi do rejestru, jest jawny. 2. Odpisy z rejestru zastaw\u00f3w, stanowi\u0105ce dow\u00f3d wpisu, a tak\u017ce za\u015bwiadczenia o braku wpisu zastawcy lub zastawcy i przedmiotu zastawu wydawane s\u0105 na wniosek ka\u017cdego, kto tego za\u017c\u0105da. 3. Odpisy i za\u015bwiadczenia, o kt\u00f3rych mowa w ust. 2, podlegaj\u0105 op\u0142acie."}, {"id": "Art. 38.", "content": "Art. 38. 1. Z zastrze\u017ceniem art. 13 pkt 2, od dnia dokonania wpisu w rejestrze zastaw\u00f3w nikt nie mo\u017ce zas\u0142ania\u0107 si\u0119 nieznajomo\u015bci\u0105 danych ujawnionych w rejestrze, chyba \u017ce mimo zachowania nale\u017cytej staranno\u015bci nie m\u00f3g\u0142 o nich wiedzie\u0107. 2. Wobec os\u00f3b trzecich dzia\u0142aj\u0105cych w dobrej wierze zastawca oraz zastawnik nie mog\u0105 si\u0119 zas\u0142ania\u0107 zarzutem, \u017ce dane ujawnione w rejestrze zastaw\u00f3w nie s\u0105 prawdziwe, chyba \u017ce wpis nast\u0105pi\u0142 niezgodnie z wnioskiem, a zastawca lub zastawnik wyst\u0105pi\u0142 niezw\u0142ocznie z wnioskiem o sprostowanie, uzupe\u0142nienie lub wykre\u015blenie wpisu."}, {"id": "Art. 39.", "content": "Art. 39. 1. S\u0105d dokonuje wpisu do rejestru zastaw\u00f3w na wniosek zastawnika lub zastawcy, chyba \u017ce przepis szczeg\u00f3lny przewiduje wpis z urz\u0119du. Do wniosku nale\u017cy do\u0142\u0105czy\u0107 umow\u0119 zastawnicz\u0105 albo umow\u0119, z kt\u00f3rej wynika nabycie przedmiotu zastawu wraz z zastawem rejestrowym, albo nabycie udzia\u0142u we wsp\u00f3\u0142w\u0142asno\u015bci przedmiotu zastawu, albo nabycie wierzytelno\u015bci zabezpieczonej zastawem rejestrowym lub jej cz\u0119\u015bci lub inny dokument stanowi\u0105cy podstaw\u0119 wpisu. 2. Wniosek o wpis do rejestru sk\u0142ada si\u0119 na urz\u0119dowym formularzu. 2a. Wnioski sk\u0142adane za po\u015brednictwem systemu teleinformatycznego opatruje si\u0119 kwalifikowanym podpisem elektronicznym. W aktach przechowuje si\u0119 wydruk tych wniosk\u00f3w i za\u0142\u0105czniki dokument\u00f3w wraz ze wskazaniem os\u00f3b, kt\u00f3re je podpisa\u0142y. 3. Wniosek nieop\u0142acony podlega zwr\u00f3ceniu. 4. Minister Sprawiedliwo\u015bci okre\u015bli, w drodze rozporz\u0105dzenia, wzory urz\u0119dowych formularzy, odpowiadaj\u0105cych wymaganiom przewidzianym dla pism procesowych oraz zawieraj\u0105cych niezb\u0119dne pouczenia dla stron co do sposobu ich wype\u0142niania, wnoszenia i skutk\u00f3w niedostosowania wniosku do tych wymaga\u0144. 5. Urz\u0119dowe formularze s\u0105 udost\u0119pniane w siedzibach s\u0105d\u00f3w oraz na stronie internetowej Ministerstwa Sprawiedliwo\u015bci. \u00a9Kancelaria Sejmu  s. 13/16 02.11.2018"}, {"id": "Art. 40.", "content": "Art. 40. 1. Wpis zastawu rejestrowego do rejestru zastaw\u00f3w obejmuje: 1) dat\u0119 z\u0142o\u017cenia wniosku o wpis; 2) imi\u0119 i nazwisko (nazw\u0119), w\u0142a\u015bciwy powszechny numer identyfikacyjny oraz miejsce zamieszkania (siedzib\u0119) i adres zastawcy, zastawnika oraz d\u0142u\u017cnika nieb\u0119d\u0105cego zastawc\u0105; w przypadku gdy zastawca, zastawnik lub d\u0142u\u017cnik posiada miejsce zamieszkania (siedzib\u0119) poza granicami Rzeczypospolitej Polskiej, wpisuje si\u0119 ponadto adres dla dor\u0119cze\u0144 w Polsce; 3) oznaczenie przedmiotu zastawu rejestrowego oraz, je\u017celi umowa zastawnicza to przewiduje, spos\u00f3b jego oznakowania; 4) oznaczenie najwy\u017cszej sumy zabezpieczenia i waluty, w kt\u00f3rej jest wyra\u017cona; 5) okre\u015blony umow\u0105 zastawnicz\u0105 spos\u00f3b zaspokojenia zastawnika, je\u017celi jest przewidziany przepisami niniejszej ustawy; 6) zastrze\u017cenie, o kt\u00f3rym mowa w art. 14 ust. 1. 2. Przez wpis rozumie si\u0119 tak\u017ce wykre\u015blenie wpisu. 3. Rozpoznaj\u0105c wniosek o wpis, s\u0105d bada jedynie tre\u015b\u0107 i form\u0119 wniosku oraz dokument\u00f3w stanowi\u0105cych podstaw\u0119 wpisu w zakresie danych podlegaj\u0105cych wpisowi. S\u0105d oddala wniosek o wpis, je\u017celi tre\u015b\u0107 dokument\u00f3w stanowi\u0105cych jego podstaw\u0119 oczywi\u015bcie narusza prawo."}, {"id": "Art. 41.", "content": "Art. 41. 1. Sprawy o wpis do rejestru zastaw\u00f3w rozpoznaje si\u0119 na posiedzeniu niejawnym; s\u0105d mo\u017ce zarz\u0105dzi\u0107 wyznaczenie rozprawy. 2. Wpis do rejestru zastaw\u00f3w polega na wprowadzeniu do rejestru danych zawartych w postanowieniu s\u0105du niezw\u0142ocznie po jego wydaniu. Jednak wykre\u015blenie zastawu rejestrowego nast\u0119puje po uprawomocnieniu si\u0119 postanowienia, chyba \u017ce wniosek o wykre\u015blenie z\u0142o\u017cy\u0142 zastawnik. 2a. W przypadku okre\u015blonym w art. 18 ust. 2 lub w razie z\u0142o\u017cenia umowy ustanawiaj\u0105cej administratora zastawu lub innych um\u00f3w i dokument\u00f3w niezwi\u0105zanych ze zmian\u0105 danych w rejestrze \u2013 s\u0105d rejestrowy na podstawie postanowienia za\u0142\u0105cza umowy i dokumenty do w\u0142a\u015bciwych akt. 2b. Postanowienie w przedmiocie wpisu s\u0105d dor\u0119cza na adres zamieszkania (siedziby) lub adres dla dor\u0119cze\u0144 ujawniony w rejestrze. O zmianie adresu nale\u017cy zawiadomi\u0107 s\u0105d. W razie braku powiadomienia s\u0105du o zmianie adresu, o kt\u00f3rym mowa w art. 40 ust. 1 pkt 2, dor\u0119czenie dokonane w spos\u00f3b okre\u015blony w zdaniu pierwszym uwa\u017ca si\u0119 za skuteczne, o czym s\u0105d poucza przy pierwszym dor\u0119czeniu. \u00a9Kancelaria Sejmu  s. 14/16 02.11.2018 3. Postanowienie niezgodne z wnioskiem s\u0105d uzasadnia z urz\u0119du, je\u017celi zosta\u0142o wydane na posiedzeniu niejawnym. 4. W przypadkach innych ni\u017c okre\u015blone w ust. 3 postanowienie s\u0105d uzasadnia, je\u017celi w ustawowym terminie od jego dor\u0119czenia lub og\u0142oszenia na posiedzeniu jawnym zostanie wniesiony \u015brodek odwo\u0142awczy. 5. Od postanowienia w przedmiocie wpisu do rejestru zastaw\u00f3w przys\u0142uguje apelacja. 6. Od postanowie\u0144 innych ni\u017c okre\u015blone w ust. 5 przys\u0142uguje za\u017calenie."}, {"id": "Art. 41a.", "content": "Art. 41a. W razie dokonania wpisu zastawu rejestrowego na cywilnym statku powietrznym lub prawach w\u0142asno\u015bci przemys\u0142owej, s\u0105d niezw\u0142ocznie przesy\u0142a do organu prowadz\u0105cego rejestr cywilnych statk\u00f3w powietrznych lub organu prowadz\u0105cego rejestr danego prawa w\u0142asno\u015bci przemys\u0142owej odpis postanowienia o wpisie zastawu rejestrowego wraz z nadanym numerem pozycji rejestru zastaw\u00f3w, celem ujawnienia tego zastawu we w\u0142a\u015bciwym rejestrze."}, {"id": "Art. 42.", "content": "Art. 42. 1. Minister Sprawiedliwo\u015bci utworzy centraln\u0105 informacj\u0119 o zastawach rejestrowych. 2. Zadaniem centralnej informacji o zastawach rejestrowych jest: utworzenie i eksploatacja po\u0142\u0105cze\u0144 rejestru zastaw\u00f3w w systemie informatycznym, prowadzenie zbioru informacji z rejestru zastaw\u00f3w oraz udzielanie informacji, wydawanie odpis\u00f3w i za\u015bwiadcze\u0144 z rejestru zastaw\u00f3w. 2a. Centralna informacja o zastawach rejestrowych mo\u017ce r\u00f3wnie\u017c udziela\u0107 informacji, wydawa\u0107 odpisy i za\u015bwiadczenia z rejestru zastaw\u00f3w za po\u015brednictwem systemu teleinformatycznego. 3. Odpisy i za\u015bwiadczenia wydane w formie papierowej przez centraln\u0105 informacj\u0119 o zastawach rejestrowych maj\u0105 moc dokument\u00f3w urz\u0119dowych. 3a. Odpisy i za\u015bwiadczenia wydane za po\u015brednictwem systemu teleinformatycznego przez centraln\u0105 informacj\u0119 o zastawach rejestrowych opatrzone kwalifikowanym podpisem elektronicznym, maj\u0105 moc dokument\u00f3w urz\u0119dowych. 4. Centralna informacja o zastawach rejestrowych pobiera op\u0142aty za udzielanie informacji oraz wydawanie odpis\u00f3w i za\u015bwiadcze\u0144. Op\u0142aty te stanowi\u0105 doch\u00f3d bud\u017cetu pa\u0144stwa. \u00a9Kancelaria Sejmu  s. 15/16 02.11.2018 4a. Skarb Pa\u0144stwa, pa\u0144stwowe jednostki organizacyjne, jednostki samorz\u0105du terytorialnego oraz zwi\u0105zki mi\u0119dzygminne, zwi\u0105zki powiat\u00f3w, zwi\u0105zki powiatowo--gminne i zwi\u0105zki metropolitalne, kt\u00f3rych zadanie nie polega na prowadzeniu dzia\u0142alno\u015bci gospodarczej, nie ponosz\u0105 op\u0142at, o kt\u00f3rych mowa w ust. 4. 5. (uchylony) 6. (uchylony) 7. (uchylony)"}, {"id": "Art. 43.", "content": "Art. 43. Minister Sprawiedliwo\u015bci okre\u015bla: 1) w drodze rozporz\u0105dzenia, szczeg\u00f3\u0142ow\u0105 organizacj\u0119 i spos\u00f3b prowadzenia rejestru zastaw\u00f3w; 2) w drodze rozporz\u0105dzenia, ustr\u00f3j i organizacj\u0119 centralnej informacji o zastawach rejestrowych oraz szczeg\u00f3\u0142owe zasady udzielania informacji oraz wydawania odpis\u00f3w i za\u015bwiadcze\u0144; 3) w porozumieniu z Ministrem Finans\u00f3w2), w drodze rozporz\u0105dzenia, wysoko\u015b\u0107 op\u0142at za udzielanie informacji oraz wydawanie odpis\u00f3w i za\u015bwiadcze\u0144 przez centraln\u0105 informacj\u0119 o zastawach rejestrowych; 4) w drodze zarz\u0105dzenia, spos\u00f3b i tryb przekazywania przez s\u0105dy danych do centralnej informacji o zastawach rejestrowych."}, {"id": "Art. 43a.", "content": "Art. 43a. Minister Sprawiedliwo\u015bci okre\u015bli, w drodze rozporz\u0105dzenia, warunki organizacyjno-techniczne dotycz\u0105ce formy wniosk\u00f3w i dokument\u00f3w oraz ich sk\u0142adania do s\u0105d\u00f3w prowadz\u0105cych rejestr zastaw\u00f3w i do centralnej informacji o zastawach rejestrowych za po\u015brednictwem systemu teleinformatycznego, a tak\u017ce orzecze\u0144, odpis\u00f3w, za\u015bwiadcze\u0144 i informacji dor\u0119czanych wnioskodawcom przez s\u0105dy oraz centraln\u0105 informacj\u0119 za po\u015brednictwem systemu teleinformatycznego, kieruj\u0105c si\u0119 potrzeb\u0105 u\u0142atwienia i upowszechnienia dost\u0119pu do rejestru zastaw\u00f3w."}, {"id": "Art. 44.", "content": "Art. 44. Do post\u0119powania rejestrowego stosuje si\u0119 przepisy Kodeksu post\u0119powania cywilnego o post\u0119powaniu nieprocesowym, z uwzgl\u0119dnieniem przepis\u00f3w niniejszej ustawy.                                                  2) Obecnie minister w\u0142a\u015bciwy do spraw finans\u00f3w publicznych, na podstawie art. 4 ust. 1, art. 5 pkt 3 i art. 8 ustawy z dnia 4 wrze\u015bnia 1997 r. o dzia\u0142ach administracji rz\u0105dowej (Dz. U. z 2018 r. poz. 762, 810, 1090, 1467, 1544, 1560, 1669 i 1693), kt\u00f3ra wesz\u0142a w \u017cycie z dniem 1 kwietnia 1999 r. \u00a9Kancelaria Sejmu  s. 16/16 02.11.2018"}, {"id": "Art. 50.", "content": "Art. 50. 1. Zastaw, ustanowiony przed dniem wej\u015bcia w \u017cycie niniejszej ustawy na mocy przepisu art. 308 Kodeksu cywilnego, wygasa z up\u0142ywem 6 miesi\u0119cy od dnia wej\u015bcia w \u017cycie niniejszej ustawy. 2. Na wniosek zastawnika, z\u0142o\u017cony w terminie 6 miesi\u0119cy od dnia wej\u015bcia w \u017cycie niniejszej ustawy, zastaw, o kt\u00f3rym mowa w ust. 1, podlega wpisowi do rejestru zastaw\u00f3w prowadzonego na podstawie niniejszej ustawy i przekszta\u0142ca si\u0119 w zastaw rejestrowy. 3. Do wniosku nale\u017cy za\u0142\u0105czy\u0107 umow\u0119 o ustanowieniu zastawu oraz odpis z prowadzonego przez bank rejestru zastaw\u00f3w."}, {"id": "Art. 51.", "content": "Art. 51. 1. Do post\u0119powa\u0144 egzekucyjnych wszcz\u0119tych przed dniem wej\u015bcia w \u017cycie niniejszej ustawy, na podstawie wyci\u0105g\u00f3w z ksi\u0105g bank\u00f3w oraz innych dokument\u00f3w zwi\u0105zanych z dokonywaniem czynno\u015bci bankowych, stwierdzaj\u0105cych zobowi\u0105zania na rzecz tych bank\u00f3w i zaopatrzonych w o\u015bwiadczenie, \u017ce oparte na nich roszczenia s\u0105 wymagalne, maj\u0105cych moc tytu\u0142\u00f3w wykonawczych bez potrzeby uzyskiwania dla nich s\u0105dowych klauzul wykonalno\u015bci, stosuje si\u0119 przepisy dotychczasowe. 2. Do nadania klauzuli wykonalno\u015bci bankowym tytu\u0142om egzekucyjnym oraz prowadzenia egzekucji wed\u0142ug Kodeksu post\u0119powania cywilnego na podstawie tych tytu\u0142\u00f3w nie jest wymagane o\u015bwiadczenie d\u0142u\u017cnika o poddaniu si\u0119 egzekucji, je\u017celi czynno\u015b\u0107 bankowa, z kt\u00f3rej wynika wierzytelno\u015b\u0107 banku, zosta\u0142a dokonana przed dniem wej\u015bcia w \u017cycie niniejszej ustawy."}, {"id": "Art. 52.", "content": "Art. 52. Ustawa wchodzi w \u017cycie z dniem 1 stycznia 1998 r., z wyj\u0105tkiem przepis\u00f3w art. 42 ust. 1 i 2 oraz art. 43, kt\u00f3re wchodz\u0105 w \u017cycie z dniem og\u0142oszenia3).                                                   3) Ustawa zosta\u0142a og\u0142oszona w dniu 19 grudnia 1996 r."}]