[{"id": "Art. 1.", "content": "Art. 1. 1. Przepisy ustawy stosuje si\u0119 w razie konieczno\u015bci rozwi\u0105zania przez pracodawc\u0119 zatrudniaj\u0105cego co najmniej 20 pracownik\u00f3w stosunk\u00f3w pracy z przyczyn niedotycz\u0105cych pracownik\u00f3w, w drodze wypowiedzenia dokonanego przez pracodawc\u0119, a tak\u017ce na mocy porozumienia stron, je\u017celi w okresie nieprzekraczaj\u0105cym 30 dni zwolnienie obejmuje co najmniej: 1) 10 pracownik\u00f3w, gdy pracodawca zatrudnia mniej ni\u017c 100 pracownik\u00f3w, 2) 10% pracownik\u00f3w, gdy pracodawca zatrudnia co najmniej 100, jednak\u017ce mniej ni\u017c 300 pracownik\u00f3w, 3) 30 pracownik\u00f3w, gdy pracodawca zatrudnia co najmniej 300 lub wi\u0119cej pracownik\u00f3w \u2013 zwanego dalej \u201egrupowym zwolnieniem\u201d. 2. Liczby odnosz\u0105ce si\u0119 do pracownik\u00f3w, o kt\u00f3rych mowa w ust. 1, obejmuj\u0105 pracownik\u00f3w, z kt\u00f3rymi w ramach grupowego zwolnienia nast\u0119puje rozwi\u0105zanie stosunk\u00f3w pracy z inicjatywy pracodawcy na mocy porozumienia stron, je\u017celi dotyczy to co najmniej 5 pracownik\u00f3w."}, {"id": "Art. 2.", "content": "Art. 2. 1. Pracodawca jest obowi\u0105zany skonsultowa\u0107 zamiar przeprowadzenia grupowego zwolnienia z zak\u0142adowymi organizacjami zwi\u0105zkowymi dzia\u0142aj\u0105cymi u tego pracodawcy. 2. Konsultacja, o kt\u00f3rej mowa w ust. 1, dotyczy w szczeg\u00f3lno\u015bci mo\u017cliwo\u015bci unikni\u0119cia lub zmniejszenia rozmiaru grupowego zwolnienia oraz spraw pracowniczych zwi\u0105zanych z tym zwolnieniem, w tym zw\u0142aszcza mo\u017cliwo\u015bci przekwalifikowania lub przeszkolenia zawodowego, a tak\u017ce uzyskania innego zatrudnienia przez zwolnionych pracownik\u00f3w. 3. Pracodawca jest obowi\u0105zany zawiadomi\u0107 na pi\u015bmie zak\u0142adowe organizacje zwi\u0105zkowe o przyczynach zamierzonego grupowego zwolnienia, liczbie zatrudnionych pracownik\u00f3w i grupach zawodowych, do kt\u00f3rych oni nale\u017c\u0105, grupach zawodowych pracownik\u00f3w obj\u0119tych zamiarem grupowego zwolnienia, okresie, w ci\u0105gu kt\u00f3rego nast\u0105pi takie zwolnienie, proponowanych kryteriach doboru pracownik\u00f3w do grupowego zwolnienia, kolejno\u015bci dokonywania zwolnie\u0144 pracownik\u00f3w, propozycjach rozstrzygni\u0119cia spraw pracowniczych zwi\u0105zanych z zamierzonym grupowym zwolnieniem, a je\u017celi obejmuj\u0105 one \u015bwiadczenia pieni\u0119\u017cne, pracodawca jest obowi\u0105zany dodatkowo przedstawi\u0107 spos\u00f3b ustalania ich wysoko\u015bci. 4. Pracodawca przekazuje zak\u0142adowym organizacjom zwi\u0105zkowym informacje, o kt\u00f3rych mowa w ust. 3, w terminie umo\u017cliwiaj\u0105cym tym organizacjom zg\u0142oszenie w ramach konsultacji propozycji dotycz\u0105cych spraw okre\u015blonych w ust. 2. 5. W trakcie konsultacji pracodawca jest obowi\u0105zany przekaza\u0107 zak\u0142adowym organizacjom zwi\u0105zkowym tak\u017ce inne ni\u017c okre\u015blone w ust. 3 informacje, je\u017celi mog\u0105 one mie\u0107 wp\u0142yw na przebieg konsultacji oraz tre\u015b\u0107 porozumienia, o kt\u00f3rym mowa w art. 3. 6. Pracodawca przekazuje na pi\u015bmie w\u0142a\u015bciwemu powiatowemu urz\u0119dowi pracy informacje, o kt\u00f3rych mowa w ust. 3, z wy\u0142\u0105czeniem informacji dotycz\u0105cych sposobu ustalania wysoko\u015bci \u015bwiadcze\u0144 pieni\u0119\u017cnych przys\u0142uguj\u0105cych pracownikom. 6a. W przypadku zamiaru przeprowadzenia grupowego zwolnienia dotycz\u0105cego cz\u0142onk\u00f3w za\u0142ogi statku morskiego o polskiej przynale\u017cno\u015bci pracodawca przekazuje informacje, o kt\u00f3rych mowa w ust. 6, powiatowemu urz\u0119dowi pracy w\u0142a\u015bciwemu ze wzgl\u0119du na siedzib\u0119 armatora. 7. Je\u017celi u danego pracodawcy nie dzia\u0142aj\u0105 zak\u0142adowe organizacje zwi\u0105zkowe, uprawnienia tych organizacji w zakresie wynikaj\u0105cym z ust. 1\u20135 przys\u0142uguj\u0105 przedstawicielom pracownik\u00f3w wy\u0142onionym w trybie przyj\u0119tym u danego pracodawcy."}, {"id": "Art. 3.", "content": "Art. 3. 1. W terminie nie d\u0142u\u017cszym ni\u017c 20 dni od dnia zawiadomienia, o kt\u00f3rym mowa w art. 2 ust. 3, pracodawca i zak\u0142adowe organizacje zwi\u0105zkowe zawieraj\u0105 porozumienie. 2. W porozumieniu, o kt\u00f3rym mowa w ust. 1, okre\u015bla si\u0119 zasady post\u0119powania w sprawach dotycz\u0105cych pracownik\u00f3w obj\u0119tych zamiarem grupowego zwolnienia, a tak\u017ce obowi\u0105zki pracodawcy w zakresie niezb\u0119dnym do rozstrzygni\u0119cia innych spraw pracowniczych zwi\u0105zanych z zamierzonym grupowym zwolnieniem. 3. Je\u017celi nie jest mo\u017cliwe uzgodnienie tre\u015bci porozumienia ze wszystkimi zak\u0142adowymi organizacjami zwi\u0105zkowymi, pracodawca uzgadnia tre\u015b\u0107 porozumienia z organizacjami zwi\u0105zkowymi reprezentatywnymi w rozumieniu art. 253 ust. 1 lub 2 ustawy z dnia 23 maja 1991 r. o zwi\u0105zkach zawodowych (Dz. U. z 2022 r. poz. 854), z kt\u00f3rych ka\u017cda zrzesza co najmniej 5% pracownik\u00f3w zatrudnionych u pracodawcy. 4. Je\u017celi nie jest mo\u017cliwe zawarcie porozumienia zgodnie z ust. 1 i 3, zasady post\u0119powania w sprawach dotycz\u0105cych pracownik\u00f3w obj\u0119tych zamiarem grupowego zwolnienia ustala pracodawca w regulaminie, uwzgl\u0119dniaj\u0105c, w miar\u0119 mo\u017cliwo\u015bci, propozycje przedstawione w ramach konsultacji przez zak\u0142adowe organizacje zwi\u0105zkowe. 5. Je\u017celi u danego pracodawcy nie dzia\u0142aj\u0105 zak\u0142adowe organizacje zwi\u0105zkowe, zasady post\u0119powania w sprawach dotycz\u0105cych pracownik\u00f3w obj\u0119tych zamiarem grupowego zwolnienia ustala pracodawca w regulaminie, po konsultacji z przedstawicielami pracownik\u00f3w wy\u0142onionymi w trybie przyj\u0119tym u danego pracodawcy."}, {"id": "Art. 4.", "content": "Art. 4. 1.  Pracodawca \u2013 po zawarciu porozumienia, a w razie niezawarcia porozumienia po spe\u0142nieniu obowi\u0105zku, o kt\u00f3rym mowa w art. 3 ust. 4 lub 5 \u2013 zawiadamia na pi\u015bmie w\u0142a\u015bciwy powiatowy urz\u0105d pracy o przyj\u0119tych ustaleniach dotycz\u0105cych grupowego zwolnienia, w tym o liczbie zatrudnionych i zwalnianych pracownik\u00f3w oraz o przyczynach ich zwolnienia, okresie, w ci\u0105gu kt\u00f3rego ma by\u0107 dokonane zwolnienie, a tak\u017ce o przeprowadzonej konsultacji zamierzonego grupowego zwolnienia z zak\u0142adowymi organizacjami zwi\u0105zkowymi lub z przedstawicielami pracownik\u00f3w wy\u0142onionymi w trybie przyj\u0119tym u danego pracodawcy. 1a. W przypadku zamiaru przeprowadzenia grupowego zwolnienia dotycz\u0105cego cz\u0142onk\u00f3w za\u0142ogi statku morskiego o polskiej przynale\u017cno\u015bci pracodawca przekazuje informacje, o kt\u00f3rych mowa w ust. 1, powiatowemu urz\u0119dowi pracy w\u0142a\u015bciwemu ze wzgl\u0119du na siedzib\u0119 armatora. 2. Kopi\u0119 zawiadomienia, o kt\u00f3rym mowa w ust. 1, pracodawca przekazuje zak\u0142adowym organizacjom zwi\u0105zkowym. Zak\u0142adowe organizacje zwi\u0105zkowe mog\u0105 przedstawi\u0107 w\u0142a\u015bciwemu powiatowemu urz\u0119dowi pracy swoj\u0105 opini\u0119 w sprawie grupowego zwolnienia. 3. Je\u017celi u danego pracodawcy nie dzia\u0142aj\u0105 zak\u0142adowe organizacje zwi\u0105zkowe, przepis ust. 2 stosuje si\u0119 odpowiednio do przedstawicieli pracownik\u00f3w wy\u0142onionych w trybie przyj\u0119tym u danego pracodawcy. 4. W razie zako\u0144czenia dzia\u0142alno\u015bci pracodawcy wskutek prawomocnego orzeczenia s\u0105dowego zawiadomienie, o kt\u00f3rym mowa w ust. 1, jest wymagane, gdy z takim wnioskiem wyst\u0105pi w\u0142a\u015bciwy powiatowy urz\u0105d pracy."}, {"id": "Art. 5.", "content": "Art. 5. 1. Przy wypowiadaniu pracownikom stosunk\u00f3w pracy w ramach grupowego zwolnienia nie stosuje si\u0119 art. 38 i 41 Kodeksu pracy, z zastrze\u017ceniem ust. 2\u20134, a tak\u017ce przepis\u00f3w odr\u0119bnych dotycz\u0105cych szczeg\u00f3lnej ochrony pracownik\u00f3w przed wypowiedzeniem lub rozwi\u0105zaniem stosunku pracy, z zastrze\u017ceniem ust. 5. 2. W razie niezawarcia porozumienia, o kt\u00f3rym mowa w art. 3, przy wypowiadaniu pracownikom stosunk\u00f3w pracy, a tak\u017ce warunk\u00f3w pracy i p\u0142acy, stosuje si\u0119 art. 38 Kodeksu pracy. 3. Wypowiedzenie pracownikom stosunk\u00f3w pracy w sytuacjach, o kt\u00f3rych mowa w art. 41 Kodeksu pracy, jest dopuszczalne w czasie urlopu trwaj\u0105cego co najmniej 3 miesi\u0105ce, a tak\u017ce w czasie innej usprawiedliwionej nieobecno\u015bci pracownika w pracy, je\u017celi up\u0142yn\u0105\u0142 ju\u017c okres uprawniaj\u0105cy pracodawc\u0119 do rozwi\u0105zania umowy o prac\u0119 bez wypowiedzenia. 4. Wypowiedzenie pracownikom warunk\u00f3w pracy i p\u0142acy w sytuacjach, o kt\u00f3rych mowa w art. 41 Kodeksu pracy, jest dopuszczalne niezale\u017cnie od okresu trwania urlopu lub innej usprawiedliwionej nieobecno\u015bci pracownika w pracy. 5. W okresie obj\u0119cia szczeg\u00f3ln\u0105 ochron\u0105 przed wypowiedzeniem lub rozwi\u0105zaniem stosunku pracy pracodawca mo\u017ce jedynie wypowiedzie\u0107 dotychczasowe warunki pracy i p\u0142acy pracownikowi: 1) kt\u00f3remu brakuje nie wi\u0119cej ni\u017c 4 lata do osi\u0105gni\u0119cia wieku emerytalnego, pracownicy w ci\u0105\u017cy oraz w okresie urlopu macierzy\u0144skiego, pracownikowi od dnia z\u0142o\u017cenia wniosku o udzielenie urlopu macierzy\u0144skiego albo jego cz\u0119\u015bci, urlopu na warunkach urlopu macierzy\u0144skiego albo jego cz\u0119\u015bci, urlopu rodzicielskiego albo jego cz\u0119\u015bci, urlopu ojcowskiego albo jego cz\u0119\u015bci oraz urlopu opieku\u0144czego \u2013 do dnia zako\u0144czenia tego urlopu; 2) b\u0119d\u0105cemu cz\u0142onkiem rady pracowniczej przedsi\u0119biorstwa pa\u0144stwowego; 3) b\u0119d\u0105cemu cz\u0142onkiem zarz\u0105du zak\u0142adowej organizacji zwi\u0105zkowej; 4) b\u0119d\u0105cemu cz\u0142onkiem zak\u0142adowej organizacji zwi\u0105zkowej, upowa\u017cnionemu do reprezentowania tej organizacji wobec pracodawcy albo organu lub osoby dokonuj\u0105cej za pracodawc\u0119 czynno\u015bci w sprawach z zakresu prawa pracy; 4a) b\u0119d\u0105cemu cz\u0142onkiem specjalnego zespo\u0142u negocjacyjnego lub europejskiej rady zak\u0142adowej; 4b) b\u0119d\u0105cemu cz\u0142onkiem specjalnego zespo\u0142u negocjacyjnego, organu przedstawicielskiego lub przedstawicielem pracownik\u00f3w w sp\u00f3\u0142ce europejskiej; 4c) b\u0119d\u0105cemu cz\u0142onkiem specjalnego zespo\u0142u negocjacyjnego, organu przedstawicielskiego lub przedstawicielem pracownik\u00f3w w sp\u00f3\u0142dzielni europejskiej; 4d) b\u0119d\u0105cemu cz\u0142onkiem specjalnego zespo\u0142u negocjacyjnego, cz\u0142onkiem zespo\u0142u przedstawicielskiego albo przedstawicielem pracownik\u00f3w w radzie nadzorczej albo radzie dyrektor\u00f3w sp\u00f3\u0142ki powsta\u0142ej w wyniku transgranicznego przekszta\u0142cenia, po\u0142\u0105czenia lub podzia\u0142u sp\u00f3\u0142ek; 5) b\u0119d\u0105cemu spo\u0142ecznym inspektorem pracy; 6) powo\u0142anemu do odbycia czynnej s\u0142u\u017cby wojskowej, s\u0142u\u017cby zast\u0119pczej, zasadniczej s\u0142u\u017cby wojskowej albo przeszkolenia wojskowego; 7) b\u0119d\u0105cemu cz\u0142onkiem rady pracownik\u00f3w lub okre\u015blonym w porozumieniu, o kt\u00f3rym mowa w art. 24 ustawy z dnia 7 kwietnia 2006 r. o informowaniu pracownik\u00f3w i przeprowadzaniu z nimi konsultacji (Dz. U. poz. 550, z 2008 r. poz. 584 i 778 oraz z 2009 r. poz. 805), przedstawicielem pracownik\u00f3w uprawnionym do uzyskiwania od pracodawcy informacji i prowadzenia z nim konsultacji. 6. Je\u017celi wypowiedzenie warunk\u00f3w pracy i p\u0142acy powoduje obni\u017cenie wynagrodzenia, pracownikom, o kt\u00f3rych mowa w ust. 5, przys\u0142uguje, do ko\u0144ca okresu, w kt\u00f3rym korzystaliby ze szczeg\u00f3lnej ochrony przed wypowiedzeniem lub rozwi\u0105zaniem stosunku pracy, dodatek wyr\u00f3wnawczy obliczony wed\u0142ug zasad wynikaj\u0105cych z Kodeksu pracy. 6a. W przypadku rozwi\u0105zania umowy o prac\u0119 z pracownic\u0105 w ci\u0105\u017cy oraz w okresie urlopu macierzy\u0144skiego, pracownikiem od dnia z\u0142o\u017cenia wniosku o udzielenie urlopu macierzy\u0144skiego, urlopu na warunkach urlopu macierzy\u0144skiego, urlopu rodzicielskiego, urlopu ojcowskiego oraz urlopu opieku\u0144czego, o kt\u00f3rych mowa w ust. 5 pkt 1 \u2013 do dnia zako\u0144czenia tego urlopu, z powodu odmowy przyj\u0119cia przez pracownika zaproponowanych warunk\u00f3w pracy lub p\u0142acy i rozwi\u0105zania umowy o prac\u0119 z up\u0142ywem okresu dokonanego wypowiedzenia, pracodawca udowodni, \u017ce przy wypowiadaniu dotychczasowych warunk\u00f3w pracy i p\u0142acy kierowa\u0142 si\u0119 innymi powodami. 7. (uchylony)"}, {"id": "Art. 6.", "content": "Art. 6. 1. Wypowiedzenie pracownikowi stosunku pracy w ramach grupowego zwolnienia mo\u017ce nast\u0105pi\u0107 nie wcze\u015bniej ni\u017c po dokonaniu przez pracodawc\u0119 zawiadomienia, o kt\u00f3rym mowa w art. 4 ust. 1, a w przypadku gdy nie jest ono wymagane \u2013 nie wcze\u015bniej ni\u017c po zawarciu porozumienia lub spe\u0142nieniu obowi\u0105zku, o kt\u00f3rym mowa w art. 3 ust. 4 lub 5. 2. Rozwi\u0105zanie z pracownikiem stosunku pracy w ramach grupowego zwolnienia mo\u017ce nast\u0105pi\u0107 nie wcze\u015bniej ni\u017c po up\u0142ywie 30 dni od dnia zawiadomienia, o kt\u00f3rym mowa w art. 4 ust. 1, a w przypadku gdy nie jest ono wymagane \u2013 nie wcze\u015bniej ni\u017c po up\u0142ywie 30 dni od dnia zawarcia porozumienia lub spe\u0142nienia obowi\u0105zku, o kt\u00f3rym mowa w art. 3 ust. 4 lub 5. Nie dotyczy to przypadk\u00f3w rozwi\u0105zania z pracownikami stosunk\u00f3w pracy w razie zako\u0144czenia dzia\u0142alno\u015bci pracodawcy wskutek prawomocnego orzeczenia s\u0105dowego."}, {"id": "Art. 7.", "content": "Art. 7. Przy rozwi\u0105zywaniu z pracownikami stosunk\u00f3w pracy w ramach grupowego zwolnienia z powodu og\u0142oszenia upad\u0142o\u015bci lub likwidacji pracodawcy stosuje si\u0119 przepisy art. 411 \u00a7 1, art. 177 \u00a7 4, art. 1868 i art. 196 pkt 2 Kodeksu pracy, a tak\u017ce odr\u0119bne przepisy reguluj\u0105ce rozwi\u0105zywanie z pracownikami stosunk\u00f3w pracy z takiego powodu."}, {"id": "Art. 8.", "content": "Art. 8. 1. Pracownikowi, w zwi\u0105zku z rozwi\u0105zaniem stosunku pracy w ramach grupowego zwolnienia, przys\u0142uguje odprawa pieni\u0119\u017cna w wysoko\u015bci: 1) jednomiesi\u0119cznego wynagrodzenia, je\u017celi pracownik by\u0142 zatrudniony u danego pracodawcy kr\u00f3cej ni\u017c 2 lata; 2) dwumiesi\u0119cznego wynagrodzenia, je\u017celi pracownik by\u0142 zatrudniony u danego pracodawcy od 2 do 8 lat; 3) trzymiesi\u0119cznego wynagrodzenia, je\u017celi pracownik by\u0142 zatrudniony u danego pracodawcy ponad 8 lat. 2. Przy ustalaniu okresu zatrudnienia, o kt\u00f3rym mowa w ust. 1, przepis art. 36 \u00a7 11 Kodeksu pracy stosuje si\u0119 odpowiednio. 3. Odpraw\u0119 pieni\u0119\u017cn\u0105 ustala si\u0119 wed\u0142ug zasad obowi\u0105zuj\u0105cych przy obliczaniu ekwiwalentu pieni\u0119\u017cnego za urlop wypoczynkowy. 4. Wysoko\u015b\u0107 odprawy pieni\u0119\u017cnej nie mo\u017ce przekracza\u0107 kwoty 15-krotnego minimalnego wynagrodzenia za prac\u0119, ustalanego na podstawie odr\u0119bnych przepis\u00f3w, obowi\u0105zuj\u0105cego w dniu rozwi\u0105zania stosunku pracy."}, {"id": "Art. 9.", "content": "Art. 9. 1. W razie ponownego zatrudniania pracownik\u00f3w w tej samej grupie zawodowej pracodawca powinien zatrudni\u0107 pracownika, z kt\u00f3rym rozwi\u0105za\u0142 stosunek pracy w ramach grupowego zwolnienia, je\u017celi zwolniony pracownik zg\u0142osi zamiar podj\u0119cia zatrudnienia u tego pracodawcy w ci\u0105gu roku od dnia rozwi\u0105zania z nim stosunku pracy. 2. Pracodawca powinien ponownie zatrudni\u0107 pracownika, o kt\u00f3rym mowa w ust. 1, w okresie 15 miesi\u0119cy od dnia rozwi\u0105zania z nim stosunku pracy w ramach grupowego zwolnienia."}, {"id": "Art. 10.", "content": "Art. 10. 1. Przepisy art. 5 ust. 3\u20136 i art. 8 stosuje si\u0119 odpowiednio w razie konieczno\u015bci rozwi\u0105zania przez pracodawc\u0119 zatrudniaj\u0105cego co najmniej 20 pracownik\u00f3w stosunk\u00f3w pracy z przyczyn niedotycz\u0105cych pracownik\u00f3w, je\u017celi przyczyny te stanowi\u0105 wy\u0142\u0105czny pow\u00f3d uzasadniaj\u0105cy wypowiedzenie stosunku pracy lub jego rozwi\u0105zanie na mocy porozumienia stron, a zwolnienia w okresie nieprzekraczaj\u0105cym 30 dni obejmuj\u0105 mniejsz\u0105 liczb\u0119 pracownik\u00f3w ni\u017c okre\u015blona w art. 1. 2. W przypadku okre\u015blonym w ust. 1 pracodawca mo\u017ce rozwi\u0105za\u0107 stosunki pracy, w drodze wypowiedzenia, z pracownikami, kt\u00f3rych stosunek pracy podlega z mocy odr\u0119bnych przepis\u00f3w szczeg\u00f3lnej ochronie przed wypowiedzeniem lub rozwi\u0105zaniem i wobec kt\u00f3rych jest dopuszczalne wypowiedzenie stosunku pracy w ramach grupowego zwolnienia, pod warunkiem niezg\u0142oszenia sprzeciwu przez zak\u0142adow\u0105 organizacj\u0119 zwi\u0105zkow\u0105 w terminie 14 dni od dnia otrzymania zawiadomienia o zamierzonym wypowiedzeniu. 3. Pracodawca mo\u017ce wypowiedzie\u0107 warunki pracy i p\u0142acy pracownikom, o kt\u00f3rych mowa w ust. 2, je\u017celi z przyczyn okre\u015blonych w ust. 1 nie jest mo\u017cliwe dalsze ich zatrudnianie na dotychczasowych stanowiskach pracy. W takim przypadku stosuje si\u0119 art. 38 Kodeksu pracy. 4. Je\u017celi wypowiedzenie warunk\u00f3w pracy i p\u0142acy w okoliczno\u015bciach okre\u015blonych w ust. 3 powoduje obni\u017cenie wynagrodzenia, pracownikom przys\u0142uguje, przez okres nieprzekraczaj\u0105cy 6 miesi\u0119cy, dodatek wyr\u00f3wnawczy obliczony wed\u0142ug zasad wynikaj\u0105cych z Kodeksu pracy. Prawo do dodatku wyr\u00f3wnawczego nie przys\u0142uguje pracownikom, kt\u00f3rych szczeg\u00f3lna ochrona przed wypowiedzeniem umowy o prac\u0119 wynika z art. 41 Kodeksu pracy. 5. Przepis\u00f3w ust. 1\u20134 nie stosuje si\u0119 do pracownik\u00f3w b\u0119d\u0105cych pos\u0142ami, senatorami lub radnymi, w okresie, w kt\u00f3rym ich stosunek pracy podlega z mocy odr\u0119bnych przepis\u00f3w szczeg\u00f3lnej ochronie przed wypowiedzeniem lub rozwi\u0105zaniem."}, {"id": "Art. 11.", "content": "Art. 11. Przepis\u00f3w ustawy nie stosuje si\u0119 do pracownik\u00f3w zatrudnionych na podstawie mianowania."}, {"id": "Art. 12.", "content": "Art. 12. Przy rozwi\u0105zywaniu stosunk\u00f3w pracy z przyczyn niedotycz\u0105cych pracownik\u00f3w, w zakresie nieuregulowanym w niniejszej ustawie, a tak\u017ce przy rozpatrywaniu spor\u00f3w zwi\u0105zanych z naruszeniem przepis\u00f3w niniejszej ustawy stosuje si\u0119 przepisy Kodeksu pracy."}, {"id": "Art. 28.", "content": "Art. 28. 1. Do trwaj\u0105cych w dniu wej\u015bcia w \u017cycie ustawy post\u0119powa\u0144 dotycz\u0105cych rozwi\u0105zywania z pracownikami stosunk\u00f3w pracy na podstawie przepis\u00f3w ustawy wymienionej w art. 29 stosuje si\u0119 dotychczasowe przepisy. 2. Pracownikom, kt\u00f3rych stosunki pracy ulegn\u0105 rozwi\u0105zaniu poczynaj\u0105c od dnia wej\u015bcia w \u017cycie ustawy, w nast\u0119pstwie post\u0119powa\u0144, o kt\u00f3rych mowa w ust. 1, przys\u0142uguje odprawa pieni\u0119\u017cna na zasadach okre\u015blonych w dotychczasowych przepisach, chyba \u017ce odprawa pieni\u0119\u017cna przys\u0142uguj\u0105ca na podstawie niniejszej ustawy jest dla nich korzystniejsza. 3. Pracownicy otrzymuj\u0105cy dodatek wyr\u00f3wnawczy w dniu wej\u015bcia w \u017cycie ustawy, kt\u00f3rzy nie byliby uprawnieni do dodatku wyr\u00f3wnawczego na podstawie niniejszej ustawy, zachowuj\u0105 prawo do tego dodatku na zasadach okre\u015blonych w dotychczasowych przepisach."}, {"id": "Art. 29.", "content": "Art. 29. Traci moc ustawa z dnia 28 grudnia 1989 r. o szczeg\u00f3lnych zasadach rozwi\u0105zywania z pracownikami stosunk\u00f3w pracy z przyczyn dotycz\u0105cych zak\u0142adu pracy (Dz. U. z 2002 r. poz. 980, 1146 i 1679 oraz z 2003 r. poz. 844)."}, {"id": "Art. 30.", "content": "Art. 30. Ustawa wchodzi w \u017cycie z dniem 1 stycznia 2004 r., z wyj\u0105tkiem art. 15, kt\u00f3ry wchodzi w \u017cycie z dniem 1 lipca 2003 r."}]