Ministerstwo Sprawiedliwości
Departament Zawodów Prawniczych 

EGZAMIN WSTĘPNY 
DLA KANDYDATÓW NA APLIKANTÓW 
KOMORNICZYCH
24 WRZEŚNIA 2022 R.
ZESTAW PYTAŃ TESTOWYCH
  Pouczenie:

 1.	Zestaw pytań testowych i kartę odpowiedzi oznacza się indywidualnym kodem. Wylosowany numer kodu kandydat wpisuje w prawym górnym rogu na pierwszej stronie zestawu pytań testowych i na każdej stronie karty odpowiedzi. Nie jest dopuszczalne w żadnym miejscu zestawu pytań testowych i karty odpowiedzi wpisanie imienia i nazwiska ani też podpisanie się własnym imieniem i nazwiskiem. 
	
	Karta odpowiedzi zawierająca dane umożliwiające identyfikację kandydata, a także karta odpowiedzi niezawierająca prawidłowo zamieszczonego oznaczenia kodowego nie podlega ocenie Komisji Kwalifikacyjnej, co skutkuje uzyskaniem negatywnego wyniku egzaminu. 

 2.	Każdy kandydat otrzymuje:
	1) jeden egzemplarz zestawu pytań testowych, zawarty na 33 stronach; 
	2) jeden egzemplarz karty odpowiedzi, zawarty na 4 stronach.

 3.	Przed przystąpieniem do rozwiązania zestawu pytań testowych należy sprawdzić, czy zawiera on wszystkie kolejno ponumerowane strony od 1 do 33 oraz czy karta odpowiedzi zawiera 4 strony. W przypadku braku którejkolwiek ze stron, należy 
o tym niezwłocznie zawiadomić Komisję Kwalifikacyjną.

 4.	Zestaw pytań testowych składa się ze 150 pytań jednokrotnego wyboru, przy czym każde pytanie zawiera po 3 propozycje odpowiedzi. 
	Wybór odpowiedzi polega na zakreśleniu na karcie odpowiedzi znakiem „X” jednej z trzech propozycji odpowiedzi w odpowiedniej kolumnie (A albo B, albo C). 
	Prawidłowa jest odpowiedź, która w połączeniu z treścią pytania tworzy – w świetle obowiązującego prawa – zdanie prawdziwe. Na każde pytanie testowe tylko jedna odpowiedź jest prawidłowa. Niedopuszczalne jest dokonywanie dodatkowych założeń, wykraczających poza treść pytania.

 5.	Wyłączną podstawę ustalenia wyniku kandydata stanowią odpowiedzi zakreślone na karcie odpowiedzi. Odpowiedzi zaznaczone na zestawie pytań testowych nie będą podlegały ocenie. 

 6.	Zmiana zakreślonej odpowiedzi jest niedozwolona. 

 7.	Za każdą prawidłową odpowiedź kandydat otrzymuje 1 punkt. W przypadku zaznaczenia więcej niż jednej odpowiedzi, żadna z odpowiedzi nie podlega zaliczeniu jako prawidłowa. 

 8.	Prawidłowość odpowiedzi ocenia się według stanu prawnego na dzień 24 września 2022 r.

9.	Czas na rozwiązanie zestawu pytań testowych wynosi 150 minut.
1. 	Zgodnie z Konstytucją Rzeczypospolitej Polskiej, zakazane są zrzeszenia, których cel lub działalność są sprzeczne z:
A. 	Konstytucją, ustawą i rozporządzeniem,
B. 	Konstytucją lub ustawą,
C. 	Konstytucją, ustawą i aktem prawa miejscowego. 

2. 	Zgodnie z Konstytucją Rzeczypospolitej Polskiej, o zamiarze przedłożenia Prezydentowi Rzeczypospolitej Polskiej do ratyfikacji umów międzynarodowych, których ratyfikacja nie wymaga zgody wyrażonej w ustawie, Prezes Rady Ministrów zawiadamia: 
A. 	Sejm,
B. 	Radę Ministrów,
C. 	Najwyższą Izbę Kontroli. 

3. 	Zgodnie z Konstytucją Rzeczypospolitej Polskiej, władzę ustawodawczą w Rzeczypospolitej Polskiej sprawują:
A. 	Sejm i Senat,
B. 	Sejm i Prezydent Rzeczypospolitej Polskiej,
C. 	Sejm i Rada Ministrów. 

4. 	Zgodnie z Konstytucją Rzeczypospolitej Polskiej, zwierzchnikiem korpusu służby cywilnej jest:
A. 	Prezydent Rzeczypospolitej Polskiej,
B. 	Prezes Rady Ministrów,
C. 	Szef Kancelarii Prezesa Rady Ministrów.

5. 	Zgodnie z Konstytucją Rzeczypospolitej Polskiej, kadencja wybranych członków Krajowej Rady Sądownictwa trwa:
A. 	cztery lata,
B. 	pięć lat,
C. 	sześć lat.


6. 	Zgodnie z Konstytucją Rzeczypospolitej Polskiej, inicjatywa ustawodawcza w  zakresie ustawy budżetowej, ustawy o prowizorium budżetowym, zmiany ustawy budżetowej, ustawy o zaciąganiu długu publicznego oraz ustawy o  udzielaniu gwarancji finansowych przez państwo przysługuje:
A. 	wyłącznie Sejmowi,
B. 	wyłącznie Prezydentowi Rzeczypospolitej Polskiej, 
C. 	wyłącznie Radzie Ministrów.

7. 	Zgodnie z Konstytucją Rzeczypospolitej Polskiej, Prezes Narodowego Banku Polskiego jest powoływany przez: 
A. 	Sejm na wniosek Prezydenta Rzeczypospolitej Polskiej, 
B. 	Sejm na wniosek Prezesa Rady Ministrów,
C. 	Sejm za zgodą Senatu. 

8. 	Zgodnie z Konstytucją Rzeczypospolitej Polskiej, w czasie stanu nadzwyczajnego nie może być zmieniona:
A. 	ustawa o wyborze Prezydenta Rzeczypospolitej Polskiej, 
B. 	ustawa o referendum ogólnokrajowym,
C. 	ustawa o finansach publicznych. 

9. 	Zgodnie z ustawą o Rzeczniku Praw Obywatelskich, szczegółowy tryb zgłaszania kandydatów na Rzecznika Praw Obywatelskich określa:
A. 	uchwała Rady Ministrów,
B. 	uchwała Sejmu,
C. 	uchwała Senatu.

10.	Zgodnie z Kodeksem cywilnym, uprawnionemu do pobierania pożytków:
A.	przypadają pożytki naturalne, które zostały odłączone od rzeczy w czasie trwania jego uprawnienia, a pożytki cywilne – w stosunku do czasu trwania tego uprawnienia,
B.	przypadają pożytki cywilne, które zostały odłączone od rzeczy w czasie trwania jego uprawnienia, a pożytki naturalne – w stosunku do czasu trwania tego uprawnienia,
C.	przypadają pożytki naturalne – w stosunku do czasu trwania tego uprawnienia, a nie przypadają pożytki cywilne. 
11.	Zgodnie z Kodeksem cywilnym, czynność prawna wywołuje nie tylko skutki w niej wyrażone, lecz również te, które:
A.	wynikają z ustawy, z orzecznictwa sądów i z ustalonych zwyczajów,
B.	wynikają z ustawy, z zasad współżycia społecznego i z ustalonych zwyczajów,
C.	wynikają z zasad współżycia społecznego, z orzecznictwa sądów i z ustalonych zwyczajów.

12.	Zgodnie z Kodeksem cywilnym, jeżeli przedsiębiorca otrzymał od osoby, z którą pozostaje w stałych stosunkach gospodarczych, ofertę zawarcia umowy w ramach swej działalności, brak niezwłocznej odpowiedzi poczytuje się za:
A.	przyjęcie oferty,
B.	odmowę przyjęcia oferty,
C.	zaproszenie do negocjacji.

13.	Zgodnie z Kodeksem cywilnym, pełnomocnictwo ogólne obejmuje umocowanie:
A.	do czynności zwykłego zarządu,
B.	do czynności przekraczających zakres zwykłego zarządu,
C.	do czynności zwykłego zarządu oraz do czynności przekraczających zakres zwykłego zarządu.

14.	Zgodnie z Kodeksem cywilnym, termin półmiesięczny jest równy:
A.	czternastu dniom,
B.	piętnastu dniom,
C.	dwóm tygodniom.

15.	Zgodnie z Kodeksem cywilnym, jeżeli właściciel nieruchomości, przeciwko któremu biegnie zasiedzenie, jest małoletni, zasiedzenie nie może skończyć się wcześniej niż z upływem:
A.	dwóch lat od uzyskania pełnoletności przez właściciela,
B.	trzech lat od uzyskania pełnoletności przez właściciela,
C.	pięciu lat od uzyskania pełnoletności przez właściciela.


16.	Zgodnie z Kodeksem cywilnym, każdy ze współwłaścicieli niesprawujących zarządu rzeczą wspólną:
A.	zawsze jest obowiązany żądać w odpowiednich terminach rachunku z zarządu,
B.	może żądać w odpowiednich terminach rachunku z zarządu,
C.	nigdy nie jest uprawniony do żądania rachunku z zarządu.

17.	Zgodnie z Kodeksem cywilnym, wierzyciel:
A.	może żądać osobistego świadczenia dłużnika tylko wtedy, gdy to wynika z zasad współżycia społecznego i ustalonych zwyczajów,
B.	może żądać osobistego świadczenia dłużnika tylko wtedy, gdy to wynika z treści czynności prawnej, z ustawy albo z właściwości świadczenia,
C.	nigdy nie może żądać osobistego świadczenia dłużnika.

18.	Zgodnie z Kodeksem cywilnym, zobowiązanie jest solidarne, jeżeli to wynika:
A.	z ustalonych zwyczajów,
B.	z ustawy lub z czynności prawnej,
C.	z zasad współżycia społecznego.

19.	Zgodnie z Kodeksem cywilnym, zwłoka dłużnika, jak również przerwanie lub zawieszenie biegu przedawnienia względem jednego z wierzycieli solidarnych:
A.	ma skutek także względem współwierzycieli,
B.	nie ma skutku względem współwierzycieli,
C.	ma skutek tylko względem tego jednego wierzyciela.

20.	Zgodnie z Kodeksem cywilnym, jeżeli jest kilku wierzycieli uprawnionych do świadczenia niepodzielnego:
A.	każdy z nich może żądać spełnienia odpowiedniej części świadczenia,
B.	każdy z nich może żądać spełnienia całego świadczenia,
C.	żaden z nich nie może żądać spełnienia całego świadczenia.

21.	Zgodnie z Kodeksem cywilnym, w razie sprzeczności treści umowy z wzorcem umowy:
A.	umowa staje się nieważna,
B.	strony są związane umową,
C.	strony są związane wzorcem umowy.
22.	Zgodnie z Kodeksem cywilnym, gdy dwie osoby są jednocześnie względem siebie dłużnikami i wierzycielami, każda z nich może potrącić swoją wierzytelność z wierzytelności drugiej strony, jeżeli przedmiotem obu wierzytelności są pieniądze lub rzeczy tej samej jakości oznaczone tylko co do gatunku, a obie wierzytelności są wymagalne i mogą być dochodzone przed sądem lub przed innym organem państwowym; wskutek potrącenia obie wierzytelności:
A.	umarzają się nawzajem do wysokości wierzytelności niższej,
B.	umarzają się nawzajem do wysokości wierzytelności wyższej,
C.	umarzają się najwyżej do połowy wartości każdej z tych wierzytelności.

23.	Zgodnie z Kodeksem cywilnym, na skutek odnowienia zobowiązanie dotychczasowe:
A.	wygasa,
B.	staje się nieważne,
C.	nie wygasa, ale staje się zobowiązaniem naturalnym.

24.	Zgodnie z Kodeksem cywilnym, jeżeli termin zwrotu pożyczki nie jest oznaczony, dłużnik obowiązany jest zwrócić pożyczkę:
A.	w ciągu sześciu tygodni po wydaniu przedmiotu pożyczki,
B.	w ciągu sześciu tygodni po wypowiedzeniu przez dającego pożyczkę,
C.	w ciągu trzech miesięcy po wypowiedzeniu przez dającego pożyczkę.

25.	Zgodnie z Kodeksem cywilnym, jeżeli wykonanie zlecenia wymaga wydatków, dający zlecenie:
A.	zawsze przekazuje przyjmującemu zlecenie odpowiednią zaliczkę,
B.	powinien na żądanie przyjmującego zlecenie udzielić mu odpowiedniej zaliczki,
C.	zawsze obowiązany jest udzielić przyjmującemu zlecenie zaliczki nie niższej niż 20% wartości zlecenia.

26.	Zgodnie z Kodeksem cywilnym, z ważnych powodów każdy wspólnik spółki cywilnej może żądać:
A.	rozwiązania spółki przez sąd,
B.	ogłoszenia przez sąd upadłości spółki,
C.	wszczęcia wobec spółki postępowania sanacyjnego.
27.	Zgodnie z Kodeksem cywilnym, przez umowę poręczenia poręczyciel zobowiązuje się względem wierzyciela wykonać zobowiązanie na wypadek, gdyby dłużnik zobowiązania nie wykonał; oświadczenie poręczyciela powinno być złożone:
A.	na piśmie pod rygorem nieważności,
B.	w formie aktu notarialnego pod rygorem nieważności,
C.	na piśmie wyłącznie dla celów dowodowych.

28.	Zgodnie z Kodeksem cywilnym, można poręczyć:
A.	za dług przyszły w wysokości nieoznaczonej,
B.	za dług przyszły do wysokości z góry oznaczonej,
C.	wyłącznie za dług istniejący w chwili zawarcia umowy poręczenia.

29.	Zgodnie z Kodeksem cywilnym, uznania spadkobiercy za niegodnego:
A.	może żądać każdy, kto ma w tym interes,
B.	mogą żądać wyłącznie pozostali spadkobiercy,
C.	mogą żądać wyłącznie wierzyciele spadkodawcy.

30.	Zgodnie z Kodeksem cywilnym, testament może zawierać rozrządzenia:
A.	kilku osób, o ile zmarły jednocześnie,
B.	obojga małżonków,
C.	tylko jednego spadkodawcy.

31.	Zgodnie z Kodeksem cywilnym, przedmiotem zapisu windykacyjnego może być:
A.	rzecz oznaczona tylko co do gatunku,
B.	ogół praw i obowiązków wspólnika spółki kapitałowej,
C.	rzecz oznaczona co do tożsamości.

32.	Zgodnie z Kodeksem cywilnym, jeżeli osoba powołana jako wykonawca testamentu nie chce tego obowiązku przyjąć, składa odpowiednie oświadczenie:
A.	przed sądem albo notariuszem,
B.	przed kierownikiem urzędu stanu cywilnego,
C.	wobec wójta (burmistrza, prezydenta miasta), starosty, marszałka województwa, sekretarza powiatu albo gminy.

33.	Zgodnie z Kodeksem cywilnym, do chwili przyjęcia spadku spadkobierca:
A.	ponosi odpowiedzialność za długi spadkowe tylko ze spadku,
B.	nie ponosi odpowiedzialności za długi spadkowe,
C.	ponosi odpowiedzialność za długi spadkowe z całego swego majątku.

34.	Zgodnie z Kodeksem cywilnym, do chwili działu spadku spadkobiercy:
A.	nie ponoszą odpowiedzialności za długi spadkowe,
B.	ponoszą odpowiedzialność za długi spadkowe w stosunku do wielkości udziałów,
C.	ponoszą solidarną odpowiedzialność za długi spadkowe.

35.	Zgodnie z Kodeksem cywilnym, umowny dział spadku:
A.	może objąć cały spadek lub być ograniczony do części spadku,
B.	obejmuje wyłącznie cały spadek,
C.	nie jest nigdy dopuszczalny.

36.	Zgodnie z ustawą – Prawo wekslowe, weksel trasowany, płatny w pewien czas po okazaniu, powinien być przedstawiony do przyjęcia w ciągu roku od dnia wystawienia; wystawca może oznaczyć krótszy lub dłuższy termin; indosanci:
A.	mogą terminy te skrócić,
B.	mogą terminy te wydłużyć,
C.	nie mogą tych terminów ani skrócić ani wydłużyć.

37.	Zgodnie z ustawą o księgach wieczystych i hipotece, księga wieczysta dla spółdzielczego własnościowego prawa do lokalu zawiera:
A.	trzy działy,
B.	cztery działy,
C.	pięć działów.

38.	Zgodnie z ustawą o księgach wieczystych i hipotece, w razie wykreślenia hipoteki z księgi wieczystej bez ważnej podstawy prawnej hipoteka wygasa po upływie lat:
A.	trzech,
B.	pięciu,
C.	dziesięciu.

39.	Zgodnie z ustawą o własności lokali, okresem rozliczeniowym wspólnoty mieszkaniowej jest:
A.	miesiąc,
B.	kwartał,
C.	rok kalendarzowy.

40.	Zgodnie z ustawą o własności lokali, o zebraniu ogółu właścicieli lokali zarząd zawiadamia każdego właściciela lokalu na piśmie przynajmniej na:
A.	trzy dni przed terminem zebrania,
B.	pięć dni przed terminem zebrania,
C.	tydzień przed terminem zebrania.

41.	Zgodnie z ustawą o zastawie rejestrowym i rejestrze zastawów, jeżeli rzecz ruchoma obciążona zastawem rejestrowym stała się częścią składową nieruchomości, zastaw rejestrowy:
A.	wygasa,
B.	z mocy prawa przekształca się w hipotekę,
C.	może być przekształcony w hipotekę na wniosek zastawcy.

42. 	Zgodnie z ustawą o spółdzielniach mieszkaniowych, walne zgromadzenie spółdzielni mieszkaniowej jest ważne:
A.	tylko wówczas, jeżeli będzie obecna na nim co najmniej połowa członków spółdzielni mieszkaniowej,
B.	tylko wówczas, jeżeli będzie obecna na nim co najmniej jedna piąta członków spółdzielni mieszkaniowej,
C.	niezależnie od liczby obecnych na nim członków spółdzielni mieszkaniowej.

43.	Zgodnie z ustawą o ochronie praw lokatorów, mieszkaniowym zasobie gminy i o zmianie Kodeksu cywilnego, stawka czynszu w przypadku najmu socjalnego lokalu nie może przekraczać:
A.	1/4 stawki najniższego czynszu obowiązującego w mieszkaniowym zasobie gminy,
B.	1/3 stawki najniższego czynszu obowiązującego w mieszkaniowym zasobie gminy,
C.	połowy stawki najniższego czynszu obowiązującego w mieszkaniowym zasobie gminy.
44.	Zgodnie z ustawą o Krajowym Rejestrze Zadłużonych, organem prowadzącym w systemie teleinformatycznym Krajowy Rejestr Zadłużonych jest:
A.	minister właściwy do spraw finansów publicznych,
B.	Minister Sprawiedliwości,
C.	Prezes Rady Ministrów.

45.	Zgodnie z Kodeksem postępowania cywilnego, powództwo z tytułu dziedziczenia, zachowku, jak również z tytułu zapisu, polecenia oraz innych rozrządzeń testamentowych (gdy majątek spadkowy nie znajduje się w całości poza granicami Rzeczypospolitej Polskiej) wytacza się wyłącznie przed sąd ostatniego miejsca zwykłego pobytu spadkodawcy, a jeżeli miejsca jego zwykłego pobytu w Polsce nie da się ustalić, przed sąd:
A.	miejsca, w którym znajduje się majątek spadkowy lub jego część,
B.	miejsca zamieszkania lub siedziby powoda,
C.	miejsca zamieszkania lub siedziby pozwanego. 

46.	Zgodnie z Kodeksem postępowania cywilnego, sędzia jest wyłączony z mocy samej ustawy w sprawach:
A.	swego małżonka, krewnych lub powinowatych w linii prostej, krewnych bocznych do czwartego stopnia i powinowatych bocznych do drugiego stopnia,
B.	w których istnieje okoliczność tego rodzaju, że mogłaby wywołać uzasadnioną wątpliwość co do bezstronności sędziego w danej sprawie,
C.	o odszkodowanie z tytułu szkody wyrządzonej przez wydanie prawomocnego orzeczenia niezgodnego z prawem, jeżeli nie brał udziału w wydaniu tego orzeczenia.

47.	Zgodnie z Kodeksem postępowania cywilnego, inspektorzy pracy mogą wytaczać powództwa na rzecz obywateli, a także wstępować, za zgodą powoda, do postępowania w każdym jego stadium w sprawach:
A.	z zakresu ubezpieczeń społecznych,
B.	o ustalenie istnienia stosunku pracy,
C.	o odszkodowanie lub zadośćuczynienie w wyniku stosowania mobbingu.

48.	Zgodnie z Kodeksem postępowania cywilnego, dla strony będącej osobą prawną, gdy w jej organie zachodzą braki uniemożliwiające jej reprezentację, sąd orzekający, na wniosek strony przeciwnej, ustanawia:
A.	doradcę tymczasowego,
B.	kuratora,
C.	opiekuna.

49.	Zgodnie z Kodeksem postępowania cywilnego, interwenient uboczny może wejść do procesu na miejsce strony, do której przystąpił:
A. 	tylko za zgodą strony, do której przystąpił,
B. 	za zgodą stron,
C. 	nawet mimo sprzeciwu przeciwnika strony, do której przystąpił.

50.	Zgodnie z Kodeksem postępowania cywilnego, w sprawach własności intelektualnej pełnomocnikiem procesowym strony może być także:
A.	rzecznik patentowy,
B.	osoba posiadająca licencję doradcy restrukturyzacyjnego,
C.	powiatowy (miejski) rzecznik konsumentów.

51.	Zgodnie z Kodeksem postępowania cywilnego, w razie śmierci strony albo utraty przez nią zdolności sądowej udzielone przez nią pełnomocnictwo procesowe:
A.	wygasa, jednakże pełnomocnik procesowy działa aż do czasu zawieszenia postępowania,
B.	nie wygasa, a pełnomocnik procesowy reprezentuje następców prawnych strony,
C.	wygasa tylko wtedy, jeżeli sąd zwolnił pełnomocnika z obowiązku zastępowania strony.

52.	Zgodnie z Kodeksem postępowania cywilnego, jeżeli strony nie postanowiły w ugodzie sądowej inaczej, koszty procesu, w którym zawarto ugodę:
A.	znosi się wzajemnie,
B.	ponosi zawsze powód, 
C.	ponosi zawsze pozwany.

53.	Zgodnie z Kodeksem postępowania cywilnego, o kosztach procesu należnych stronie działającej bez adwokata, radcy prawnego lub rzecznika patentowego sąd orzeka:
A.	z urzędu,
B.	tylko na wniosek tej strony,
C.	z urzędu tylko na rzecz strony korzystającej z ustawowego zwolnienia od kosztów sądowych.

54.	Zgodnie z Kodeksem postępowania cywilnego, zarządzenie przewodniczącego o zwrocie pozwu doręcza się:
A.	powodowi i pozwanemu,
B.	tylko powodowi,
C.	tylko pozwanemu.

55.	Zgodnie z Kodeksem postępowania cywilnego, jeżeli strona lub jej przedstawiciel ustawowy znajduje się w miejscowości pozbawionej wskutek nadzwyczajnych wydarzeń komunikacji z siedzibą sądu, sąd:
A.	umarza postępowanie,
B.	zawiesza postępowanie z urzędu,
C.	odrzuca pozew.

56.	Zgodnie z Kodeksem postępowania cywilnego, pozwany, przeciwko któremu zapadł wyrok zaoczny, może złożyć w ciągu dwóch tygodni od doręczenia mu wyroku:
A.	sprzeciw,
B.	zarzuty,
C.	apelację.

57.	Zgodnie z Kodeksem postępowania cywilnego, apelację od wyroku sądu rejonowego rozpoznaje:
A.	sąd rejonowy, który wydał zaskarżony wyrok w składzie trzech sędziów,
B.	sąd okręgowy,
C.	sąd apelacyjny.

58.	Zgodnie z Kodeksem postępowania cywilnego, w postępowaniu rozpoznawczym zażalenie do sądu drugiej instancji przysługuje na postanowienie sądu pierwszej instancji o:
A.	zawieszeniu postępowania,
B.	odmowie zwolnienia od kosztów sądowych,
C.	stwierdzeniu prawomocności orzeczenia.

59.	Zgodnie z Kodeksem postępowania cywilnego, skarga kasacyjna jest niedopuszczalna między innymi w sprawach o:
A.	rozwód, o separację, o alimenty, o czynsz najmu lub dzierżawy oraz o naruszenie posiadania,
B.	przyznanie i o wstrzymanie emerytury lub renty oraz o objęcie obowiązkiem ubezpieczenia społecznego,
C.	odszkodowanie z tytułu wyrządzenia szkody przez wydanie prawomocnego orzeczenia niezgodnego z prawem.

60.	Zgodnie z Kodeksem postępowania cywilnego, sprawami gospodarczymi nie są sprawy:
A.	z zakresu prawa upadłościowego i restrukturyzacyjnego,
B.	z umów o roboty budowlane oraz ze związanych z procesem budowlanym umów służących wykonaniu robót budowlanych,
C.	o podział majątku wspólnego wspólników spółki cywilnej po jej ustaniu. 

61.	Zgodnie z Kodeksem postępowania cywilnego, w postępowaniu nieprocesowym, od postanowień sądu pierwszej instancji orzekających co do istoty sprawy przysługuje:
A.	zażalenie,
B.	odwołanie,
C.	apelacja.



62.	Zgodnie z Kodeksem postępowania cywilnego, na czynności komornika przysługuje skarga do sądu rejonowego, jeżeli ustawa nie stanowi inaczej; skarga nie przysługuje na:
A.	zawiadomienie o terminie czynności,
B.	postanowienie komornika w przedmiocie kosztów egzekucji,
C.	zajęcie wierzytelności z rachunku bankowego.

63.	Zgodnie z Kodeksem postępowania cywilnego, tytułowi egzekucyjnemu wydanemu przeciwko osobie pozostającej w związku małżeńskim sąd nada klauzulę wykonalności także przeciwko jej małżonkowi z ograniczeniem jego odpowiedzialności do majątku objętego wspólnością majątkową, jeżeli stwierdzona tytułem egzekucyjnym wierzytelność powstała z czynności prawnej dokonanej za zgodą małżonka dłużnika, a wierzyciel wykaże ten fakt:
A.	wyłącznie dokumentem urzędowym,
B.	wyłącznie dokumentem prywatnym z podpisem urzędowo poświadczonym,
C.	dokumentem urzędowym lub prywatnym.

64.	Zgodnie z Kodeksem postępowania cywilnego, komornik obowiązany jest uzyskać z centralnej informacji o zastawach rejestrowych dane o tym, czy dłużnik jest zastawcą zastawu rejestrowego oraz kto jest zastawnikiem, w każdej sprawie, jeżeli prowadzi egzekucję o świadczenie przekraczające:
A.	dziesięć tysięcy złotych,
B.	piętnaście tysięcy złotych,
C.	dwadzieścia tysięcy złotych. 

65.	Zgodnie z Kodeksem postępowania cywilnego, jeżeli sąd zawiesił natychmiastową wykonalność tytułu wykonawczego lub wstrzymał jego wykonanie albo dłużnik złożył zabezpieczenie konieczne według orzeczenia sądowego do zwolnienia go od egzekucji:
A.	na wniosek dłużnika postępowanie ulega zawieszeniu,
B.	na wniosek dłużnika postępowanie ulega umorzeniu,
C.	postępowanie ulega umorzeniu z urzędu.

66.	Zgodnie z Kodeksem postępowania cywilnego, postępowanie egzekucyjne umarza się w całości lub części z urzędu, jeżeli:
A.	okaże się, że egzekucja nie należy do organów sądowych,
B.	okaże się, że wierzyciel lub dłużnik nie ma zdolności procesowej ani przedstawiciela ustawowego,
C.	złożono skargę na czynności komornika.

67.	Zgodnie z Kodeksem postępowania cywilnego, w przypadku sprzedaży zajętych ruchomości w drodze licytacji publicznej, sprzedaż ruchomości na rzecz nabywcy dochodzi do skutku z chwilą:
A.	przybicia udzielonego przez komornika,
B.	podziału sumy uzyskanej z tej egzekucji,
C.	przysądzenia własności na rzecz nabywcy. 

68.	Zgodnie z Kodeksem postępowania cywilnego, zajęcie wierzytelności z rachunku bankowego dłużnika jest dokonane z chwilą:
A.	doręczenia bankowi zawiadomienia o zakazie wypłat z tego rachunku,
B.	doręczenia dłużnikowi (egzekwowanemu) zawiadomienia o zajęciu wierzytelności z rachunku bankowego,
C.	doręczenia wierzycielowi odpisu zawiadomienia banku o zakazie wypłat z rachunku.

69.	Zgodnie z Kodeksem postępowania cywilnego, tytuł wykonawczy wystawiony przeciwko osobie pozostającej w związku małżeńskim stanowi podstawę do zajęcia nieruchomości wchodzącej w skład majątku wspólnego; dalsze czynności egzekucyjne dopuszczalne są:
A.	jeżeli małżonek dłużnika nie sprzeciwi się prowadzeniu egzekucji z tej nieruchomości,
B.	jeżeli wierzyciel złoży zabezpieczenie na żądanie małżonka dłużnika,
C.	na podstawie tytułu wykonawczego wystawionego przeciwko obojgu małżonkom.



70.	Zgodnie z Kodeksem postępowania cywilnego, tytułowi egzekucyjnemu zasądzającemu alimenty, sąd nadaje klauzulę wykonalności:
A.	z urzędu,
B.	wyłącznie na wniosek wierzyciela,
C.	na wniosek komornika sądowego.

71.	Zgodnie z ustawą o kosztach sądowych w sprawach cywilnych, w sprawach o roszczenia wynikające z czynności bankowych od strony będącej konsumentem lub osobą fizyczną prowadzącą gospodarstwo rodzinne przy wartości przedmiotu sporu lub wartości przedmiotu zaskarżenia wynoszącej ponad 20 000 złotych pobiera się opłatę stałą w kwocie:
A.	3000 złotych,
B.	2000 złotych,
C.	1000 złotych.

72.	Zgodnie z ustawą o skardze na naruszenie prawa strony do rozpoznania sprawy w postępowaniu przygotowawczym prowadzonym lub nadzorowanym przez prokuratora i postępowaniu sądowym bez nieuzasadnionej zwłoki, jeżeli skarga dotyczy przewlekłości postępowania przed wojewódzkim sądem administracyjnym lub Naczelnym Sądem Administracyjnym – właściwy do jej rozpoznania jest:
A.	wojewódzki sąd administracyjny,
B.	Sąd Najwyższy,
C.	Naczelny Sąd Administracyjny.

73.	Zgodnie z Kodeksem karnym, występek można popełnić:
A.	umyślnie, a także nieumyślnie, jeżeli ustawa tak stanowi,
B.	umyślnie, a nigdy nie można popełnić nieumyślnie,
C.	nieumyślnie, a nigdy nie można popełnić umyślnie. 

74.	Zgodnie z Kodeksem karnym, kto w zamiarze popełnienia czynu zabronionego swoim zachowaniem bezpośrednio zmierza do jego dokonania, które jednak nie następuje, odpowiada za:
A.	usiłowanie,
B.	przygotowanie,
C.	podżeganie.
75.	Zgodnie z Kodeksem karnym, w czasie odbywania kary ograniczenia wolności skazany:
A.	może bez zgody sądu zmieniać miejsce stałego pobytu,
B.	nigdy nie może zmieniać miejsca stałego pobytu,
C.	nie może bez zgody sądu zmieniać miejsca stałego pobytu.

76. 	Zgodnie z Kodeksem karnym, pozbawienie praw publicznych jest:
A.	środkiem zabezpieczającym,
B.	środkiem karnym,
C.	karą.

77.	Zgodnie z Kodeksem karnym, warunkowe umorzenie postępowania karnego następuje na okres próby, który wynosi od roku do 3 lat i biegnie od:
A.	wydania orzeczenia przez sąd pierwszej instancji,
B.	uprawomocnienia się orzeczenia,
C.	doręczenia orzeczenia sprawcy.

78.	Zgodnie z ustawą o Krajowym Rejestrze Sądowym, jeżeli okaże się, że w Krajowym Rejestrze Sądowym znajduje się wpis zawierający oczywiste błędy, sąd:
A.	dokona wpisu ostrzeżenia,
B.	z urzędu sprostuje wpis,
C.	nie podejmie żadnej czynności bez wniosku uprawnionego podmiotu.

79.	Zgodnie z ustawą o Centralnej Ewidencji i Informacji o Działalności Gospodarczej i Punkcie Informacji dla Przedsiębiorcy, zadaniem Centralnej Ewidencji i  Informacji o Działalności Gospodarczej (CEIDG) nie jest:
A.	prowadzenie rejestru osób fizycznych, wobec których umorzono postępowanie egzekucyjne ze względu na fakt, że z egzekucji nie uzyska się sumy wyższej od kosztów egzekucyjnych,
B.	ewidencjonowanie przedsiębiorców będących osobami fizycznymi,
C.	umożliwienie wglądu do danych bezpłatnie udostępnianych przez Centralną Informację Krajowego Rejestru Sądowego.

80.	Zgodnie z ustawą o Centralnej Ewidencji i Informacji o Działalności Gospodarczej i Punkcie Informacji dla Przedsiębiorcy, gdy wpis w Centralnej Ewidencji i Informacji o Działalności Gospodarczej (CEIDG) został dokonany z naruszeniem prawa:
A.	przedsiębiorca podlega wykreśleniu z CEIDG z urzędu, w drodze decyzji administracyjnej ministra właściwego do spraw gospodarki,
B.	o wykreśleniu wpisu z CEIDG orzeka właściwy sąd rejonowy,
C.	przedsiębiorca może podlegać wykreśleniu z CEIDG na wniosek właściwego organu gminy na podstawie postanowienia sądu okręgowego.

81.	Zgodnie z ustawą – Prawo upadłościowe, nie można ogłosić upadłości:
A.	osoby fizycznej prowadzącej działalność gospodarczą,
B.	jednostek samorządu terytorialnego,
C.	wspólników spółki partnerskiej. 

82.	Zgodnie z ustawą – Prawo upadłościowe, sądem upadłościowym właściwym do rozpoznania wniosku o ogłoszenie upadłości w pierwszej instancji jest:
A.	sąd rejonowy – sąd gospodarczy,
B.	sąd okręgowy – sąd gospodarczy,
C.	sąd rejonowy – wydział cywilny. 

83.	Zgodnie z ustawą – Prawo upadłościowe, ogłoszenie upadłości:
A.	nie ma wpływu na zdolność prawną oraz zdolność do czynności prawnych upadłego,
B.	pozbawia upadłego wyłącznie zdolności prawnej,
C.	pozbawia upadłego wyłącznie zdolności do czynności prawnych.

84.	Zgodnie z ustawą – Prawo upadłościowe, w postępowaniu upadłościowym orzeczenia zapadają w formie:
A.	postanowień,
B.	wyroków,
C.	uchwał.

85.	Zgodnie z ustawą – Prawo restrukturyzacyjne, układ przyjęty przez zgromadzenie wierzycieli zatwierdza:
A.	sąd restrukturyzacyjny,
B.	syndyk,
C.	nadzorca. 

86.	Zgodnie z ustawą – Prawo restrukturyzacyjne, z dniem otwarcia postępowania sanacyjnego mienie służące prowadzeniu przedsiębiorstwa oraz mienie należące do dłużnika stają się:
A.	masą upadłości,
B.	masą sanacyjną,
C.	masą układową.

87.	Zgodnie z Kodeksem spółek handlowych, jeżeli umowa spółki jawnej nie stanowi inaczej, czynność nagłą, której zaniechanie mogłoby wyrządzić spółce jawnej poważną szkodę, może bez uchwały wspólników wykonać:
A.	wspólnik mający prawo prowadzenia spraw spółki,
B.	wspólnik wyłączony od prowadzenia spraw spółki,
C.	każdy wspólnik.

88.	Zgodnie z Kodeksem spółek handlowych, partnerami w spółce partnerskiej mogą być osoby uprawnione do wykonywania – między innymi – zawodu:
A.	referendarza sądowego,
B.	komornika sądowego,
C.	doradcy podatkowego.

89.	Zgodnie z Kodeksem spółek handlowych, spółka osobowa mająca na celu prowadzenie przedsiębiorstwa pod własną firmą, w której wobec wierzycieli za zobowiązania spółki co najmniej jeden wspólnik odpowiada bez ograniczenia (komplementariusz), a odpowiedzialność co najmniej jednego wspólnika (komandytariusza) jest ograniczona to:
A.	spółka komandytowa,
B.	spółka komandytowo-akcyjna,
C.	spółka partnerska.
90.	Zgodnie z Kodeksem spółek handlowych, nazwisko albo firma (nazwa) akcjonariusza nie może być zamieszczane w firmie spółki komandytowo-akcyjnej; w przypadku zamieszczenia nazwiska albo firmy (nazwy) akcjonariusza w firmie tej spółki akcjonariusz ten:
A.	odpowiada wobec osób trzecich tak jak komandytariusz,
B.	odpowiada wobec osób trzecich tak jak komplementariusz,
C.	nie odpowiada wobec osób trzecich.

91.	Zgodnie z Kodeksem spółek handlowych, rada nadzorcza lub komisja rewizyjna powinna być ustanowiona w spółkach z ograniczoną odpowiedzialnością, w których: 
A.	kapitał zakładowy przewyższa kwotę 500 000 złotych, a wspólników jest więcej niż dwudziestu pięciu, 
B.	kapitał zakładowy przewyższa kwotę 250 000 złotych, a wspólników jest więcej niż dziesięciu,
C.	kapitał zakładowy przewyższa kwotę 50 000 złotych, a wspólników jest więcej niż pięciu.

92.	Zgodnie z Kodeksem pracy, normy pracy, stanowiące miernik nakładu pracy, jej wydajności i jakości, mogą być stosowane, jeżeli jest to uzasadnione rodzajem pracy; o zmianie normy pracy pracownicy powinni być zawiadomieni co najmniej na:
A.	3 dni przed wprowadzeniem nowej normy,
B.	tydzień przed wprowadzeniem nowej normy,
C.	2 tygodnie przed wprowadzeniem nowej normy.

93.	Zgodnie z Kodeksem pracy, jeżeli ustalony dzień wypłaty wynagrodzenia za pracę jest dniem wolnym od pracy, wynagrodzenie wypłaca się:
A.	w dniu następnym,
B.	w dniu poprzedzającym,
C.	w następnym dniu roboczym.


94.	Zgodnie z Kodeksem pracy, jeżeli dobowy wymiar czasu pracy pracownika wynosi co najmniej 6 godzin, pracownik ma prawo do przerwy w pracy trwającej:
A.	co najmniej 15 minut, wliczanej do czasu pracy,
B.	co najmniej 15 minut, niewliczanej do czasu pracy,
C.	co najmniej 30 minut, niewliczanej do czasu pracy.

95.	Zgodnie z Kodeksem pracy, do okresu pracy, od którego zależy wymiar urlopu wypoczynkowego, wlicza się z tytułu ukończenia szkoły policealnej:
A.	4 lata,
B.	5 lat,
C.	6 lat.

96.	Zgodnie z ustawą o systemie ubezpieczeń społecznych, składki na ubezpieczenia emerytalne i rentowe bezrobotnych finansują:
A.	w równych częściach organ ubezpieczeń społecznych i ubezpieczeni z własnych środków,
B.	w całości ubezpieczeni z własnych środków,
C.	w całości powiatowe urzędy pracy z Funduszu Pracy.

97.	Zgodnie z Kodeksem rodzinnym i opiekuńczym, powinowaci w linii prostej:
A.	mogą bez ograniczeń zawierać ze sobą małżeństwo,
B.	nigdy nie mogą zawrzeć ze sobą małżeństwa,
C.	nie mogą zawrzeć ze sobą małżeństwa, jednakże z ważnych powodów sąd może zezwolić na zawarcie małżeństwa między nimi.

98.	Zgodnie z Kodeksem rodzinnym i opiekuńczym, w przypadku małżonków pozostających w ustawowej wspólności majątkowej, do majątku osobistego każdego z małżonków należą między innymi:
A.	pobrane wynagrodzenie za pracę,
B.	prawa autorskie i prawa pokrewne,
C.	środki zgromadzone na rachunku otwartego lub pracowniczego funduszu emerytalnego każdego z małżonków.

99.	Zgodnie z Kodeksem rodzinnym i opiekuńczym, nazwisko dziecka utworzone przez połączenie nazwiska matki z nazwiskiem ojca dziecka albo przez połączenie nazwiska jednego z rodziców z nazwiskiem jego małżonka, od którego dziecko nie pochodzi:
A.	nie może składać się z więcej niż dwóch członów,
B.	nie może składać się z więcej niż trzech członów,
C.	jest nieograniczone liczbą członów.

100.	Zgodnie z Kodeksem rodzinnym i opiekuńczym, opiekun może żądać od pozostającego pod opieką zwrotu nakładów i wydatków związanych ze sprawowaniem opieki; do roszczeń z tego tytułu stosuje się odpowiednio przepisy o:
A.	umowie o dzieło,
B.	zleceniu,
C.	prowadzeniu cudzych spraw bez zlecenia.

101.	Zgodnie z Kodeksem rodzinnym i opiekuńczym, w razie zwolnienia opiekuna, opiekun obowiązany jest złożyć rachunek końcowy z zarządu majątkiem, o ile sąd opiekuńczy nie zwolnił go od tego obowiązku, w ciągu:
A.	trzech miesięcy,
B.	sześciu miesięcy,
C.	dziewięciu miesięcy.

102. 	Zgodnie z ustawą o fundacjach, oświadczenie woli o ustanowieniu fundacji, innej niż ustanowiona w testamencie, powinno być złożone w formie:
A. 	pisemnej z podpisami notarialnie poświadczonymi,
B. 	aktu notarialnego,
C. 	pisemnej z datą pewną.

103.	Zgodnie z ustawą o samorządzie gminnym, rada gminy obraduje na sesjach zwoływanych przez przewodniczącego w miarę potrzeby, nie rzadziej jednak niż:
A.	raz na kwartał,
B.	raz na dwa kwartały,
C.	raz na trzy kwartały.

104. 	Zgodnie z ustawą o samorządzie powiatowym, rada powiatu wybiera starostę:
A.	zwykłą większością głosów ustawowego składu rady, w głosowaniu jawnym,
B.	bezwzględną większością głosów ustawowego składu rady, w głosowaniu tajnym,
C.	zwykłą większością głosów ustawowego składu rady, w głosowaniu tajnym.

105.	Zgodnie z ustawą o samorządzie województwa, grupa mieszkańców województwa, posiadających czynne prawa wyborcze do organu stanowiącego, może wystąpić z obywatelską inicjatywą uchwałodawczą; grupa ta musi liczyć co najmniej:
A.	100 osób,
B.	500 osób,
C.	1000 osób.

106. 	Zgodnie z ustawą o wojewodzie i administracji rządowej w województwie, wicewojewodę powołuje i odwołuje:
A.	Marszałek Sejmu na wniosek Prezesa Rady Ministrów,
B.	Prezes Rady Ministrów na wniosek wojewody,
C.	Sejm na wniosek Prezesa Rady Ministrów.

107. 	Zgodnie z ustawą o ewidencji ludności, obywatel polski przebywający na terytorium Rzeczypospolitej Polskiej jest obowiązany zameldować się w miejscu pobytu stałego lub czasowego najpóźniej w 30 dniu, licząc od dnia przybycia do tego miejsca; równocześnie można mieć jedno miejsce pobytu stałego i:
A.	trzy miejsca pobytu czasowego,
B.	dwa miejsca pobytu czasowego,
C.	jedno miejsce pobytu czasowego.

108.	Zgodnie z ustawą o pomocy osobom uprawnionym do alimentów, osoba, która pobrała nienależnie świadczenia z funduszu alimentacyjnego, jest obowiązana do ich zwrotu; od kwot nienależnie pobranego świadczenia, w  przypadku świadomego wprowadzenia w błąd przez osobę pobierającą to świadczenie:
A.	nie nalicza się odsetek,
B.	naliczane są odsetki umowne,
C.	naliczane są odsetki ustawowe za opóźnienie. 

109. 	Zgodnie z Kodeksem postępowania administracyjnego, organami naczelnymi w rozumieniu tego kodeksu w stosunku do organów organizacji społecznych są:
A. 	wojewodowie,
B. 	samorządowe kolegia odwoławcze,
C. 	naczelne organy tych organizacji, a w razie braku takiego organu – Prezes Rady Ministrów lub właściwi ministrowie sprawujący zwierzchni nadzór nad ich działalnością.

110. 	Zgodnie z Kodeksem postępowania administracyjnego, jeżeli strona ustanowiła kilku pełnomocników, doręcza się pisma:
A. 	wszystkim ustanowionym pełnomocnikom,
B. 	tylko jednemu pełnomocnikowi,
C. 	tylko dwóm pełnomocnikom. 

111. 	Zgodnie z Kodeksem postępowania administracyjnego, świadkami nie mogą być:
A. 	osoby skazane prawomocnym wyrokiem za składanie fałszywych zeznań,
B. 	osoby mające ograniczoną zdolność do czynności prawnych,
C. 	duchowni co do faktów objętych tajemnicą spowiedzi.

112. 	Zgodnie z Kodeksem postępowania administracyjnego, organ administracji publicznej zawiesza postępowanie:
A. 	w razie śmierci pełnomocnika strony,
B. 	w przypadku, gdy wobec strony toczy się postępowanie karne,
C. 	gdy rozpatrzenie sprawy i wydanie decyzji zależy od uprzedniego rozstrzygnięcia zagadnienia wstępnego przez inny organ lub sąd. 








113. 	Zgodnie z Kodeksem postępowania administracyjnego, w sprawie, w której toczy się postępowanie administracyjne, strony mogą zawrzeć ugodę, jeżeli charakter sprawy na to pozwala i nie sprzeciwiają się temu przepisy szczególne; ugoda może być zawarta:
A. 	wyłącznie przed organem administracji publicznej, przed którym toczy się postępowanie w pierwszej instancji, 
B. 	przed organem administracji publicznej, przed którym toczy się postępowanie w pierwszej instancji lub postępowanie odwoławcze, do czasu wydania przez organ decyzji w sprawie,
C. 	przed organem administracji publicznej, przed którym toczy się postępowanie w pierwszej instancji lub postępowanie odwoławcze, nawet już po wydaniu przez ten organ decyzji kończącej sprawę.

114. 	Zgodnie z Kodeksem postępowania administracyjnego, nadzór i kontrolę nad przyjmowaniem i załatwianiem skarg i wniosków, gdy chodzi o skargi załatwiane przez organy jednostek samorządu terytorialnego oraz samorządowe jednostki organizacyjne, sprawują:
A. 	Prezes Rady Ministrów i wojewodowie,
B. 	samorządowe kolegia odwoławcze,
C. 	regionalne izby obrachunkowe.

115. 	Zgodnie z ustawą o postępowaniu egzekucyjnym w administracji, w sprawie zagrożenia ujawnieniem w Rejestrze Należności Publicznoprawnych, gdy zobowiązany kwestionuje istnienie lub wysokość należności pieniężnej lub odsetek z tytułu niezapłacenia jej w terminie, zobowiązanemu przysługuje prawo wniesienia:
A.	odwołania,
B.	sprzeciwu,
C.	apelacji.




116. 	Zgodnie z ustawą o postępowaniu egzekucyjnym w administracji, zobowiązanemu przysługuje prawo wniesienia do wierzyciela, za pośrednictwem organu egzekucyjnego, zarzutu w sprawie egzekucji administracyjnej; jeżeli zarzut jest albo był przedmiotem rozpatrzenia w odrębnym postępowaniu podatkowym, administracyjnym lub sądowym wierzyciel wydaje postanowienie, w którym:
A.	oddala zarzut w sprawie egzekucji administracyjnej,
B.	pozostawia bez rozpoznania zarzut w sprawie egzekucji administracyjnej,
C.	stwierdza niedopuszczalność zarzutu w sprawie egzekucji administracyjnej.

117. 	Zgodnie z ustawą o postępowaniu egzekucyjnym w administracji, postępowanie egzekucyjne umarza się w całości albo w części w przypadku, gdy postępowanie egzekucyjne zawieszone na żądanie wierzyciela nie zostało podjęte przed upływem:
A.	3 miesięcy od dnia zgłoszenia tego żądania,
B.	6 miesięcy od dnia zgłoszenia tego żądania,
C.	12 miesięcy od dnia zgłoszenia tego żądania.

118. 	Zgodnie z ustawą o postępowaniu egzekucyjnym w administracji, organ egzekucyjny pobiera opłatę manipulacyjną za wszczęcie postępowania egzekucyjnego dotyczącego należności pieniężnej; w przypadku ponownego wszczęcia postępowania egzekucyjnego:
A.	obowiązek zapłaty opłaty manipulacyjnej nie powstaje,
B.	opłata manipulacyjna wynosi 200 złotych,
C.	opłata manipulacyjna wynosi 1 000 złotych.

119. 	Zgodnie z ustawą o finansach publicznych, wykonywaniem budżetu państwa kieruje:
A. 	Rada Ministrów,
B. 	Prezydent Rzeczypospolitej Polskiej,
C. 	Sejm. 



120. 	Zgodnie z ustawą – Ordynacja podatkowa, jeżeli decyzja została wydana z zastrzeżeniem dopełnienia przez stronę określonego warunku, a strona nie dopełniła tego warunku, organ podatkowy, który wydał decyzję:
A. 	stwierdza jej bezskuteczność,
B. 	uchyla ją,
C. 	stwierdza jej wygaśnięcie. 

121.	Zgodnie z Traktatem o funkcjonowaniu Unii Europejskiej, Unia Europejska ma wyłączne kompetencje – między innymi – w następujących dziedzinach:
A.	unia celna i wspólna polityka handlowa,
B.	rynek wewnętrzny i transport,
C.	energia i sieci transeuropejskie.

122.	Zgodnie z Traktatem o Unii Europejskiej, członkowie Parlamentu Europejskiego są wybierani:
A.	na czteroletnią kadencję,
B.	na pięcioletnią kadencję,
C.	na sześcioletnią kadencję. 

123.	Zgodnie z ustawą – Prawo prywatne międzynarodowe, do kurateli dla osoby prawnej stosuje się:
A.	prawo państwa, któremu osoba ta podlega,
B.	zawsze prawo polskie,
C.	prawo wybrane przez tę osobę prawną.

124. 	Zgodnie z ustawą o Sądzie Najwyższym, minister właściwy do spraw finansów publicznych włącza do projektu budżetu państwa projekt dochodów i wydatków Sądu Najwyższego, w brzmieniu uchwalonym przez:
A. 	Kolegium Sądu Najwyższego,
B. 	Zgromadzenie Ogólne Sędziów Sądu Najwyższego,
C. 	Pierwszego Prezesa Sądu Najwyższego.


125. 	Zgodnie z ustawą o Sądzie Najwyższym, samorząd sędziów Sądu Najwyższego stanowią:
A. 	wszyscy sędziowie Sądu Najwyższego w stanie czynnym; w skład samorządu nie wchodzą sędziowie delegowani do pełnienia czynności sędziowskich w Sądzie Najwyższym, 
B. 	sędziowie Sądu Najwyższego w stanie czynnym oraz sędziowie Sądu Najwyższego w stanie spoczynku,
C. 	sędziowie Sądu Najwyższego w stanie czynnym łącznie z sędziami delegowanymi do pełnienia czynności sędziowskich w Sądzie Najwyższym. 

126. 	Zgodnie z ustawą – Prawo o ustroju sądów powszechnych, zwierzchnikiem służbowym dyrektora sądu w sądzie rejonowym jest:
A. 	prezes przełożonego sądu okręgowego lub apelacyjnego,
B. 	dyrektor przełożonego sądu okręgowego lub apelacyjnego,
C. 	Minister Sprawiedliwości.

127. 	Zgodnie z ustawą – Prawo o ustroju sądów powszechnych, prezes sądu apelacyjnego oraz prezes sądu okręgowego są powoływani na okres:
A. 	trzech lat,
B. 	sześciu lat,
C. 	dziewięciu lat.

128. 	Zgodnie z ustawą – Prawo o ustroju sądów administracyjnych, sądem dyscyplinarnym w sprawach dyscyplinarnych sędziów sądów administracyjnych jest:
A. 	Sąd Najwyższy,
B. 	Naczelny Sąd Administracyjny,
C. 	Krajowa Rada Sądownictwa. 

129. 	Zgodnie z ustawą – Prawo o ustroju sądów administracyjnych, regulamin określający szczegółowo tryb wewnętrznego urzędowania wojewódzkich sądów administracyjnych ustala w drodze rozporządzenia:
A. 	Prezydent Rzeczypospolitej Polskiej,
B. 	Minister Sprawiedliwości,
C. 	Rada Ministrów.
130.	Zgodnie z ustawą o komornikach sądowych, komornik sądowy sprawuje urzędowy nadzór nad dobrowolnymi publicznymi licytacjami, z przybiciem najniższej lub najwyższej oferty:
A.	wyłącznie na zlecenie prezesa sądu rejonowego, przy którym komornik działa,
B.	na zlecenie licytanta,
C.	na wniosek organizatora licytacji.

131.	Zgodnie z ustawą o komornikach sądowych, stosunek podległości służbowej komornika sądowego wobec prezesa właściwego sądu rejonowego nawiązuje się z dniem:
A.	złożenia ślubowania przez komornika sądowego,
B.	zawiadomienia o tym, że decyzja o powołaniu na stanowisko komornika sądowego jest ostateczna,
C.	utworzenia albo objęcia kancelarii.

132.	Zgodnie z ustawą o komornikach sądowych, jeżeli komornik sądowy utracił obywatelstwo polskie:
A.	powołanie na stanowisko komornika sądowego wygasa z mocy prawa,
B.	Minister Sprawiedliwości z urzędu odwołuje, w drodze decyzji, komornika sądowego z zajmowanego stanowiska,
C.	Minister Sprawiedliwości może odwołać, w drodze decyzji, komornika sądowego z zajmowanego stanowiska.

133.	Zgodnie z ustawą o komornikach sądowych, komornik sądowy jest obowiązany do złożenia oświadczenia o swoim stanie majątkowym; oświadczenie majątkowe komornik sądowy składa w 2 egzemplarzach:
A.	Ministrowi Sprawiedliwości,
B.	prezesowi właściwego sądu apelacyjnego,
C.	prezesowi właściwego sądu okręgowego i Krajowej Radzie Komorniczej.




134.	Zgodnie z ustawą o komornikach sądowych, asesor komorniczy nie może posiadać w spółce prawa handlowego:
A.	żadnych akcji lub udziałów,
B.	więcej niż 5% akcji lub udziałów przedstawiających więcej niż 5% kapitału zakładowego,
C.	więcej niż 10% akcji lub udziałów przedstawiających więcej niż 10% kapitału zakładowego.

135.	Zgodnie z ustawą o komornikach sądowych, komornicy sądowi opłacają, na potrzeby organów samorządu komorniczego, składki miesięczne, których procentową wysokość ustala corocznie walne zgromadzenie izby komorniczej; komornicy sądowi w pierwszym roku działalności indywidualnej kancelarii komorniczej uiszczają składkę miesięczną w wysokości nie większej niż:
A.	100 złotych,
B.	200 złotych,
C.	400 złotych.

136.	Zgodnie z ustawą o komornikach sądowych, w przypadku odwołania komornika sądowego z zajmowanego stanowiska, zastępcę komornika sądowego wyznacza, w drodze zarządzenia, prezes właściwego sądu apelacyjnego na wniosek rady właściwej izby komorniczej; w takim przypadku zastępcą komornika sądowego może być:
A.	asesor komorniczy zatrudniony w kancelarii odwołanego komornika sądowego, który przepracował na stanowisku asesora co najmniej dwa lata,
B.	asesor komorniczy zatrudniony w kancelarii odwołanego komornika sądowego, który przepracował w tej kancelarii na stanowisku asesora co najmniej dwa lata,
C.	wyłącznie inny komornik sądowy.

137. 	Zgodnie z ustawą o komornikach sądowych, uchwałę w sprawie wpisu na listę aplikantów komorniczych, w terminie 30 dni od dnia złożenia wniosku o wpis, podejmuje:
A.	kolegium właściwego sądu apelacyjnego,
B.	rada właściwej izby komorniczej,
C.	walne zgromadzenie właściwej izby komorniczej.
138. 	Zgodnie z ustawą o komornikach sądowych, komornikowi sądowemu za pełnioną służbę przysługuje:
A.	opłata egzekucyjna,
B.	wynagrodzenie za pracę ustalane przez prezesa właściwego sądu rejonowego,
C.	wynagrodzenie prowizyjne, proporcjonalne do wysokości uzyskanych opłat egzekucyjnych.

139.	Zgodnie z ustawą o komornikach sądowych, w ramach nadzoru judykacyjnego komornik sądowy przy wykonywaniu czynności podlega orzeczeniom sądu; w  przypadku stwierdzenia oczywistego naruszenia prawa przez komornika sądowego sąd sygnalizuje ten fakt:
A.	Ministrowi Sprawiedliwości i Krajowej Radzie Komorniczej,
B.	prezesowi właściwego sądu okręgowego,
C.	prezesowi właściwego sądu rejonowego.

140. 	Zgodnie z ustawą o komornikach sądowych, osobowość prawną posiadają:
A.	Krajowa Rada Komornicza i izby komornicze,
B.	Krajowa Rada Komornicza i rady izb komorniczych,
C.	rady izb komorniczych i izby komornicze.
`
141.	Zgodnie z ustawą o komornikach sądowych, wyznaczanie komorników wizytatorów działających przy poszczególnych izbach komorniczych należy do zakresu działania:
A.	Ministra Sprawiedliwości,
B.	Krajowej Rady Komorniczej,
C.	rady właściwej izby komorniczej.

142. 	Zgodnie z ustawą o komornikach sądowych, działalność finansową Krajowej Rady Komorniczej kontroluje:
A.	Prezes Krajowej Rady Komorniczej,
B.	komisja dyscyplinarna,
C.	Krajowa Komisja Rewizyjna.

143.	Zgodnie z ustawą o komornikach sądowych, członkostwo asesora komorniczego we właściwej izbie komorniczej powstaje z dniem:
A.	złożenia ślubowania przez asesora komorniczego,
B.	uzyskania pozytywnego wyniku z egzaminu komorniczego,
C.	podjęcia uchwały w przedmiocie członkostwa przez radę właściwej izby komorniczej.

144.	Zgodnie z ustawą o komornikach sądowych, karą dyscyplinarną jest – między innymi – kara zawieszenia komornika sądowego w czynnościach na okres:
A.	od 3 miesięcy do 4 lat,
B.	od 6 miesięcy do 5 lat,
C.	od 6 miesięcy do 3 lat.

145.	Zgodnie z ustawą o komornikach sądowych, sprawy dyscyplinarne w pierwszej instancji rozpoznaje:
A.	rzecznik dyscyplinarny,
B.	komisja dyscyplinarna,
C.	Krajowa Rada Komornicza.

146.	Zgodnie z ustawą o komornikach sądowych, koszty postępowania dyscyplinarnego ponosi obwiniony w przypadku ukarania, a w pozostałych przypadkach:
A.	Minister Sprawiedliwości,
B.	Krajowa Rada Komornicza,
C.	Prezes Krajowej Rady Komorniczej.

147.	Zgodnie z ustawą o kosztach komorniczych, komornikowi sądowemu przysługuje zwrot zryczałtowanych kosztów dojazdu w granicach miejscowości będącej siedzibą kancelarii komornika, jeżeli odległość między siedzibą kancelarii komornika a miejscem czynności przekracza 10 km, w wysokości:
A.	20 złotych,
B.	50 złotych,
C.	60 złotych.

148.	Zgodnie z ustawą o kosztach komorniczych, komornik sądowy wybrany przez wierzyciela, który przekazał sprawę innemu komornikowi sądowemu, zwraca wierzycielowi niewykorzystaną zaliczkę albo jej część w terminie:
A.	4 dni od dnia wydania postanowienia o przekazaniu sprawy,
B.	7 dni od dnia wydania postanowienia o przekazaniu sprawy,
C.	7 dni od dnia uprawomocnienia się postanowienia o przekazaniu sprawy.

149.	Zgodnie z ustawą o kosztach komorniczych, podstawę obliczenia opłaty stosunkowej stanowi wartość świadczenia; wartość świadczenia:
A.	zaokrągla się w górę do pełnych 10 złotych,
B.	zaokrągla się w górę do pełnego złotego,
C.	nie podlega zaokrągleniu.

150.	Zgodnie z ustawą o kosztach komorniczych, opłata stała za udział w usunięciu oporu dłużnika oraz wykonanie polecenia sądu w sprawie osadzenia dłużnika w areszcie wynosi:
A.	400 złotych,
B.	1000 złotych,
C.	1500 złotych.


